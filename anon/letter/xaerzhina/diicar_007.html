<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html lang="en">
<head>
  <meta http-equiv="Content-Type" content="text/html;charset=UTF-8">
  <link rel="stylesheet" type="text/css" href="../css/bootstrap.min.css" />
  <link rel="stylesheet" type="text/css" href="../css/site.css" />
  <script src="../js/jquery-1.10.2.js"></script>
  <script src="../js/bootstrap.js"></script>
  <script src="../js/xaerzhina.js"></script>
  <title>Хаьржина 007</title>
</head>
<body style="font-family: sans-serif">
  <section class="container">
    <!-- Possibility to show errors -->
    <div id="xaerzhina_err"></div>
    <!-- Area to choose one or more of the languages -->
    <section class="row">
      <div class="col-md-12 col-xs-12">
        <div class="pull-right language-choice">
          <label class="radio-inline"><input type="radio" name="optradio" value="eng" />Ингалс</label>
          <label class="radio-inline"><input type="radio" name="optradio" value="che" checked />Нохчийн</label>
        </div>
      </div>
    </section>
    <section class="row">
      <!-- Back button -->
      <div class="col-md-1 col-xs-1">
        <a href="../xaerzhina.html" title="Коьртачу агІон тІе юхаерза" class="btn btn-primary btn-xs">&laquo; ЦІа</a>
      </div>
      <!-- The story in two languages -->
      <div class="col-md-11 col-xs-11 story-contents">
        <!-- The story in two languages -->
        <div class="col-md-11 col-xs-11 story-contents">
          <!-- ENglish-->
          <div class="story hidden" language="eng">
            <i>Sorry, the English original is not available (yet)</i>
          </div>
          <!-- Chechen -->
          <div class="story" language="che">
            <h3>Юкъара хан</h3>

            <p>Сан дā кхидІа а хьоьжура, еххачу ханна болу болх цунна мичахь лур бара. Амма цхьадолу дуьхьалонаш яра: иза хенара волу стаг а вара, ткъа нидарландхойн мотт дика ца бевзара. Ди шо долуш волу кІант санна иза нидарланд-махкара араваьллера. Цундела иза нидарландхо санна лорурш кІезиг нах бен ца хилла. Ша нидарландхо вара тоьшалла дечу цуьнан кехаташка беламашца бен ца хьожура. Цхьайолчу буьйсанашкахь кІадвелла а, доьхна а стаг санна цІа юхавоьрзура иза. И ма халахетара суна. Суна хаьара, дІадаханчу шерашкахь сан дā важа стаг хиллий. Кест-кестта туьканан векал санна болх бора цо, амма цунах схьадолу āлапа кІезиг бен дацара. Нанас а бедарш я кхийолу хІуманаш тегаран болх тІеоьцура. Нагахь санна бохчанийн оьла хилла дІахІоттахь, оха массо а гІо дора и бохчанаш чекхдāха. Уьш дуьткъачу тІаьрсигах дина дара. Тхуна хазахетара оцу гІуллакхаца гІо дан.</p>
            <p>ХІора кІирнахь сан вежарша шайна тІеэцна āлапаш дена-нанна дІалора. Ткъа дас-нанас цунах цхьа жима дāкъа юхалора царна, кисанашкахь долу ахча санна. Ас цкъа а паргІат мукІарло дийр дара и, амма сайн ойланашкахь сайн вежарий лорура ас, цара динарг бахьана долуш. Шайна пайда ца лоьхура цара.</p>
            <p>агІ. 22</p>
            <p>Шарахь цкъа хІума схьаэцаран кехат лора тхуна Мехкан гІодаран хьукмато. И кехат карахь а долуш, нāнас со дІаюьгура гІалин юккъехь йолчу йоккхачу бедарийн туька. Цигахь суна керла бедарш карайора: коч а, пāзаташ а, мачаш а, чухулара бедарш а, тІехулара бедар а. Коч шоганан коч яра, цІен а, Іаьржа а басахь беакІовш а болуш. Пāзаташ боьмаша бос болуш а, шоганах йина а яра. Мāчаш Іаьржа бос болуш яра. Чухулара бедарш кІайн яра, дуьткъачу кІадих а йина. Ткъа тІехулара бедар, нидарландхойн мехкан хенан хІоттамашна лерина а йолуш, догІа чу ца доуьйтура. Иза таьІна сийна бос болуш яра. И массо а бедарш юкъара леладо куц долуш яра. Церан беснаш а юкъарнаш дара. Амма суна-м иза хІумма а дацара. Хазахетарца и бедарш суна тІе йухура. Жима а йолуш, оцу хенахь суна ца кхетта, и санна йолу бедарш шена тІеюхучуьнан билгало хилла. Суна-м цхьаъ бен ца кхетта: и бедарш керла а яра, уьш йовха а яра. Уьш-м езара суна. Хила мегара, сан дена-нанна халахетара иза. Царна гора, шайн йоІ тІеюхург – пачхьалкх яра. Ткъа германи-махкахь тхо Іаш йолчу зāманахь, уггар мехала бедарш бен ца тоьара церан берашна. Тхан гергарчарах цхьаберш германи-махкахь бедарш ярехь лекхачу даржашкахь болх бора. Гергарчарна юкъахь со йоцург кхин йоІ ца хиларна, гуттар а суна совгІатна бедарш схьайоуьтура. И бедарш уггар хазанаш бен ца хилла. Амма хІинца, нидарландхойн махкахь Іаш а йолуш, хьалха хилларг эсехь бен дацара.</p>
            <p>Делахь а, цкъа а аьрзнаш ца дора оха. ХІокху зāманахь тхоьга муха аьрзнаш далур дара? Германи-махкахь бисинчу гергарчарах лаьцна тхуна тІекхочу керланаш хала а, сингаттаме а дара. Хьалха санна вайн халкъах болчарна тІелетарш хилла. Ткъа йохка-эцаран церан болх, де дийне мел дели, гІеллуш бара. МаьІ-маьІІехь дāхарна гонах керла дихкинарш хилла дІахІуьттура. Полша-махкахь Іаш болчу сан ден доттагІашкара тхуна тІекхочу керланаш ишттачу тайпана а дара. Гонах массанхьа а вайн нахана тІе гІело йора. Массо а агІора тхуна дехарш дора, шайна гІо дан. Тхоьга-м гІо муха далур дара? Кхузахь-м тхо-тхаьш хийра нах бен бацара. ХІаъ, тхо маьрша дара. Амма тхан бакъо ца хилла, муьлхха а стаг кхечу махкара тхуна тІе кхайкха. Бакьду, нагахь санна оха тхайна тІе цхьаъ, схьавуьйла а аьлла, кхайкхахь, цунна оьшург оха-тхаьш дала дезара. Амма тхан йиш ца хилла и дан. Германи-махкахь Іаш волу цхьа ваша вара ден. Ткъа иза ‘Буханвалд’ цІе йолчу меттаматтана чу кхоьссина. Цуьнан зудчо а, бераша а чІогІа дехарш дора тхан ницкъ ма-хуьллу гІо дан, оцу меттаматтана чуьра иза паргІат ваккха а, Йоккха Британи махка иза схьавāла а. Нидарландхойн зуда-паччахье цуьнан дуьхьа дош āлалур дара те? Уьш тешна бара, оцу вешин дегІа чохь а нидарландхойн цІий лелара.</p>
            <p>Цул тІаьхьа хІун хилла а, иза муха хилла а, иза суна билггал ца хаьа. Амма ВилхІэлмина цІе йолчу нидарландхойн зуда-паччахьо цхьа хІума дина. Цо динарг бахьана долуш, иза, Буханвалд-меттаматтара ара а ваьккхина, Йоккха Британи махка дІаваха пурба делла. </p>
            <p>Ша тептар яздечу хенахь, яздархочо тІетуху: “Цул тІаьхьа цуьнан зудчух а, берех а хилларг хууш дац. Схьахетарехь царах цхьа а кІелхьара ца ваьлла оцу тІеман заманара. Таханлерачу хенахь и ваша вехаш ву. Амма бакъдерг аьлча, иза волуш бен вац. Дог диллина а, дог доьхна а сингаттаме стаг бен цунах ца висина. Цуьнан ойланаш гуттар а хиллачу зāманашна тІейиллина ю.”</p>
            <p>Кхин а цхьа гІодаран кхайкхар тхуна тІекхаьчна, ткъа иза дара Полша-махкахь Іаш волчу сан ден йижарийн. Церан дехар дара, сан ден йоккхаеллачу ненан дуьхьа хІун далур дара тхоьга, аьлла. Юьстахдевлла а лаьтташ, хенара йолчу цунна тІе гІелояре хьожур дара те? ХІан-хІа, иза хила ца мегара! И сацам а биначул тІаьхьа, дуккха а лело деза хІума дара. Уггар хьалха, ден нāна кхуза муха кхачаран хаттар дара. Нидарландхойн Іедалло тхуна пурба делла, нагахь санна оха дош дийр дара, иза кхāба. Хазахетарца оха чІагІо йира иза дан. Амма и бахьана долуш, тхан тхайн дāхар хало хилира. ХІинца тхо чохь Іаш долу цІа дукха жима дара. Кхузахь меттиг ца хилла ден нāнна а Іайтархьама. Ден нāна кхуза схьаяларан гІуллакх доьдучу хенахь, важа цІа леха кхин цкъа хІуьттура тхо. Эххар а аьтто баьлла тхуна. ХІинцачул доккха цІа карийна тхуна, ткъа и цІа генахь дацара. Германи-мехкан ЛудвигсхІāван-ам-Райн-гІалахь Іаш йолчу йишас дехар диначул тІаьхьа, тхо хІинца кийча дара хенара йолу а, цхьааллехь йолу а ден-нāна тхо долчохь Іайтархьама</p>
            <p>агІ. 23</p>
            <p>Иштта, керлачу цІа чу а кхелхина, жима хан яьлча, ден-нāна схьаеара. И беха а, кхераме а некъ дезткъе ши шо долуш йолчу цо муха биний билггал ца кхетта тхуна. ЧІогІа аз а елла, ледарчу гІолехь яра иза. Тхо долчохь иза Іаш йолчу хенахь, иза еза а езара, лела а йора, Іалаш а йора, кāч а йора. Шен нанна хьалхā уггар леррина волу кІант вара дā. ХІинца бен суна ца кхетта, цунах терра йолу āмал тхан вежарийн мичара хилла. Делахь а, церан керла цхьаьнакхетар деха дацара. Дезткъе шинан йина дийнал ши бутт баьлча, тхо долчу схьаеанчул кхо бутт баьлча, дІакхелхира иза. СинпаргІато а йолуш, иза елла. Амма и хилла паргІатчу махкахь а, кІентан куьйгашкахь а. Ларамца а, оьздангаллица а иза дІаюллура паргІатчу лаьтта чу, жуьйгтийн кешнаш долчу меттехь.</p>
            <p>Кхин цкъа тхан доьзалан дāхар юкъарчу низамна тІе юхадоьрзура. Ден нāна тхо долчохь Іачул тІаьхьа, шина шарна тхан дāхар хІумма а доцуш хилла. Ас чІагІдарца яздо ‘хІумма а доцуш’, оцу юкъехь дика гІуллакхаш бен ца хиларна. Нидарландхойн махкахь ‘хьалхара’ ишкола ялх шо бен яцара. Хьалхара ишкола чекхъяьккхинарг дукхахьолахь шийтта шо долуш долу бер ду. ХІокху шина шарахь ас хьалхара ишколин тІаьхьарчу классехула чекх а яьллинера, ткъа ‘шолгІа’ ишколин хьалхарчу классехула чекхъелира. Тахана, ас и дешнаш тептар тІехь яздечу хенахь, оцу шолгІачу ишколех лаьцна хІумма а дага ца доуьйту суна. Амма оцу хенахь хилларг билгал шатайпа дара, хІунда аьлча хІетахь сан цхьа бен доцу юкъара дешар хуьлура. Оцу зāман чохь со юкъара йоІ яра. Сан доттагІий а бара, дāхарехь хуьлург юкъарчу тайпана бен ца хилла.</p>
            <p>Юкъарчу беран дахарехь, аьхкенехь, ялх-ворхІ мукъа кІирнаш хуьлу. Оцу шина шарахь иштта а хилла. Сан бераллехь цкъа и хан юкъарчу тайпана хилла. И хан, мукъа хан бен а ца Іаш, сан дāхаран бух дІахІутту хан а яра. Кхаа кІирнахь цхьана меттаматтехь хан йоккхура ас, ткъа цигахь хилларг сан дахарехь чІогІа лāдам болуш хир дара. Оцу хенахь сайн когашкахь яха Іемина со.</p>
            <p>И меттаматтан хан суна яла сацам бийраш сан дā-нāна бара. ДІадаханчу шерашкахь дуккха а хІуманаш хиллера. Тхо махка кхелхинера, сан ден-нāна еллера. И хІуманаш соьга дицдайта лаьара сан дена а, нанна а. Сан хенарчу а, динан а берашца со кхетийта чІогІа лаьара царна. </p>
            <p>Кхаа кІирнахь мукъа хан ас яккха хІутту меттамотт цхьана хазачу меттехь бара. Цига кхāча иштта хилла. Уггар хьалха шина агІор дитташ лаьтташ а долуш, таьІна баьццара бос а болуш болу некъ чекхбан безара. ТІаккха, цхьана жимачу гунан бохьехь, меттаматтан организацин коьрта гІишло яра. И организаци ‘Фридман’ цІе йолуш йолу хьукмат яра. И йоккха коьрта гІишло кІайчу басахь яра. Гонах хаза латтанаш а хилла. Цхьайолу бошмаш буьрканах ловза лерина яра. Кхин бошмаш жимачу берашна лерина яра. Царна гонах шайна мел луъург хилла: гІамаран ор а, хехкалуш йолу гІанташ а, охьадуссу у а, и кхин дІа а. Суна дукхадезна ловзар – буьрканах ловзар дара. Дукхахьолахь со ков лардархо яра. КІенташа билгалдаьккхина, со аьхкенан уггар дика ков лардархо хиллий. И кІирнаш ма сакъоьру хан яра. Оцу хенахь сан дуьхьара ойла яра хинйолчу корматаллех лаьцна. Лорйиша санна ас болх баран ойла цигахь сан даг чу деана. Оцу хенахь доттагІаллин мах хІун бу гина суна. Оцу хенахь суна Іемина тобанна чохь дāкъалацар хІун ду. Цигахь а цхьана лорйишех кхетта суна. Цунах тІаьхьо сан турпалхо хилла дІахІуттур яра. Цигахь а со, пхийттара а яьлла, ша-шена тІетовжа Іемина. И массо а хІуманаш хилла дІахІиттира кхаа кІирнахь... Ма тамашийна ду иза! Ма мехала а, еза а хан яра иза! Цигахь ас гинарг а, суна Іеминарг а еххачу хенахь сан дāхаран бух хилла дІахІоьттира. Тахана а, ас и дешнаш яздечу хенахь, и хан сан эсехь ларамечу меттехь хуьлу.</p>
            <p>агІ. 24</p>
            <p>“ТӀемех лаьцна хезар ду шуна, вовшахлетарех лаьцна хаамаш а хир бу.” И дешнаш цхьана пайхамаро аьллера, амма хІетахь уьш ца девзза суна. Бакъду, вовшахлетарх а, тІемех а долу хабарш тхуна гонах шортта дара.</p>
            <p>ХІора денна бохург санна накъосташкара гІо-дехаран кехаташ схьадовлура тхоьга. Амма тхоьга дадалар кІезиг бен ца хилла. Оцу накъостийн нидарландхойн къомалла яцара. Ткъа нидарландхойн Іедало кІезиг бен нахана тхан махка чу кхалха пурба ца лора. Пурба бен ца лора, нагахь санна кхузарчу бахархоша чІагІо елахь, шайна тІеоьцучу нахана оьшуш мел дерг шаьш дІалур ду аьлла.</p>
            <p>Делахь а, цул тІаьхьа хиллачо дерриге а хийцина. Ненан цхьаболу гергарнаш бара, ткъа царна, гІаддайна а боьрзина, массо а шен долахь хилларг а дитина, хІордан кеман чохь меттиг карийра. И хІордан кема Куба-гІайрен тІехь йолчу ХІавана-гІала дІадаха хІоьттира. Кеман тІехь эзарнаш адамаш хилла, махка кхалха лууш а долу. Кеман чу нисдалийтархьама, берриш а шайн бāхамаш дІа а боьхкина, дуккха а ахча дІаделлера цара массара а. Церан дегнашкахь дара, и некъ – паргІатонна тІебоьду некъ хир бара, цара, керлачу махка а кхелхина, цигахь керла дāхар хІуттур дара. Еххачу хенахь и хІордан кема новкъахь дара, амма кеман чохь болчу нехан дегайовхо яра. И бахьана долуш, уьш ирсе а, сакъоьруш а лаьттара. И бахьана долуш, цамгарехула чекх а бовлура. Дарцашна юккъехь шаьш хуьлучу хенахь, оцу дегайовхочо царна гІо дора. Ур атталла синан а, дегІан а ницкъ шайна тІера дІабовлуш хилча, оцу дегайовхочо уьш чІагІбора. Эххар а Куба-гІайре гучуелира царна хьалхā. Цига уьш кхалха дагахь бара. Цигахь дІалечкъийла карор яра царна. ХІавана-гІала, уьш тІеэца кийча йолуш санна, маьлхан зІаьнаршкахь лепара.</p>
            <p>Юха, цхьа а бахьана а доцуш, бохам хилира. Куба-махко сацам бира, и мухІажарш тІеоьцур бац аьлла. ХІордан кеманан дена пурба ца делла, шен кема гІайрен тІекхачийта. Элекхторан чархашкахула къамел а деш, кеманан дāс чІагІдира, кеманна чохь долу хьал муха дара: ховха кхāча а ца бисина, нах гІаддайна а бирзина. Цул сов, Германи-махка и кема юхадерзо йиш ца хилла цуьнан, хІунда аьлча цигахь кеман чохь болу нах бойур бара. Делахь а, оцу къамелех хІумма а ца хилла. Ша биначу сацамара юха ца дирзира Іедал. ХІордан кема юхадерза дезара! Цхьаберш кемана тІера хІорда чу кхуссура, шайн дāхарш чекхдāлийтархьама. Амма церан гергарчара, царна тІаьха хи чу а кхиссина, уьш кІелхьарабохура. Иштта, цхьадолчу деношкахь и кема гІайренна йистехь сецна лаьттара. Хала киртиг яра царна тІехь. ХІун дан деза?</p>
            <p>агІ. 25</p>
            <p>Дагадаийтахьа дикка хууш долчу иллин хІорш дешнаш: “Алахьа соьга хьо стенга воьду, махка кхалхархо?”  Иза ма дика хаттар ду: “Стенга?” Кеман дā гІертара вукху мехкашкахь кеман тІехь болу нах арабахийта, амма цхьана а махкана ца лаьара кеманан жуьгий тІеэца. Кеман чохь болу кхāча мел-меллаша чекх а болуш, кеман чохь долу хьал хало хилира. Европан цхьадолчу мехкан куьйгалхоша оцу хьолах лаьцна къамелаш дора. Эххар а биъ мохк бара, гІаддайначу мухІажарех цхьаберш тІеэца реза а хуьлуш: Франци-мохк а, Белги-мохк а, нидарландхойн мохк а, Йоккха Британи мохк а. Нагахь санна оцу беа махкахь цхьаннан гергарлой белахь, и мохк шайниг тІеэца пурба лора. Иштта, цхьадолу кІирнаш чул тІаьхьа, и кема Амстардам-гІалин хІордан кеманаш социйла йолчу схьадеара. Тхан ворхІ гергарло оцу кемана тІехь хилла.</p>
            <p>Еххачу ханна царна пурба лур дацара мехкан кхечу бахархошна юкъахь паргІат лела. Цу метта, ханна йолу меттиг карийна царна, оьшуш долу цІенош ца карадаллалц. Кеманхойн цхьа хьешан цІа дара, ткъа и цІа цІандира, нах шена чохь ханна Іайтархьама. Нидарландхойн Іедалхоша а, жуьгтийн юкъаралло а даггара “Марша богІийла” олура цаьрга. ХІинцачул тІаьхьа церан тоъал кхāба а хир бара, уьш садаІа а мегар бара. Оцу мухІажарийн хиндерг сāгІа лочеран карахь дара хІинца.</p>
            <p>Цаьрга хьовса Іедало пурба деллачул тІаьхьа, уьш болчу дІадахара тхо. Цхьана агІор уьш миска нах бара. Германи-махкахь хьалдолу нах а хилла, хІинца уггар оьшург бен дацара церан. Вукху агІор, уьш хІинцца а бехаш бара.</p>
            <p>Уьш Іаш йолу меттиг “Лойд” цІе йолуш долу хьешан цІа дара. И хьешан цІа вуно доккха цІа хилла. ХІора доьзална оцу цІа чохь цхьа жима Іаш йолу меттиг еллера. Оцу меттехь маьнгеш а, цхьадолу гІанташ а лаьттара. И Іаш йолу меттигаш йоккхочу чоьн чохь а яра, ткъа пенийн метта гонах тхевнна тІе ца кхочу аннаш хьаланисдина дара. Цундела цхьана доьзалан гІовгІанаш кхечу доьзалшна хезара. И гІовгІанаш лāн кест-кестта хала хила дезара.</p>
            <p>ХІора кІирнахь цкъа сайн шичой болчу дахара. Ма хазахетара суна и хенаш. И меттиг йоккха хиларна, цигахь шатайпа ловзарш дан йиш хилла. Масала лечкъардигех ловза. Жимачу ученашкахула идар ма хазахетара массо а берашна. Церан бІаьргашкахь и хьешан цІа йоккха берийн беш санна бен ца хилла. Ткъа Іедалхой а оцу нахана гІо деш бара. ГІалин юкъара дāхар муха дуй мухІажаршна гайта а, хьеха а гІертара уьш. И гІуллаккх меллаша бен ца дōлура, амма цунах хилларг мехала дара.</p>
            <p>Эххар а вайн гергара нах оцу Лойд цІе йолчу хьешан цІа чуьра баха пурба делла. Ши жима цІа царна делира. Ткъа жуьгтийн юкъаралло оьшуш долу салпал царна делира.</p>
            <p>Делахь а, церан паргІато, тхан-м паргІато а санна, ехачу хенахь хир яцара. </p>

          </div>
        </div>

      </div>
    </section>
  </section>

  <!-- Footer section -->
  <div>
    <footer>
      <span>Komen, E.R. &copy; 2022 </span>
      &nbsp;&nbsp;&nbsp;&nbsp;
      <span>ЗІе тохар: beerallin dot gheenash at solcon dot nl</span>
    </footer>
  </div>
</body>
</html>
