<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html lang="en">
<head>
  <meta http-equiv="Content-Type" content="text/html;charset=UTF-8">
  <link rel="stylesheet" type="text/css" href="../css/bootstrap.min.css" />
  <link rel="stylesheet" type="text/css" href="../css/site.css" />
  <script src="../js/jquery-1.10.2.js"></script>
  <script src="../js/bootstrap.js"></script>
  <script src="../js/sovghat.js"></script>
  <title>Дахаран совгІат 003</title>
</head>
<body style="font-family: sans-serif">
  <section class="container">
    <!-- Possibility to show errors -->
    <div id="sovghat_err"></div>
    <!-- Area to choose one or more of the languages -->
    <section class="row">
      <div class="col-md-12 col-xs-12">
        <div class="pull-right language-choice">
          <label class="radio-inline"><input type="radio" name="optradio" value="eng" />English</label>
          <label class="radio-inline"><input type="radio" name="optradio" value="che" checked />Chechen</label>
        </div>
      </div>
    </section>
    <section class="row">
      <!-- Back button -->
      <div class="col-md-1 col-xs-1">
        <a href="../sovghat.html" title="Back to the main page" class="btn btn-primary btn-xs">&laquo; Back</a>
      </div>
      <!-- The story in two languages -->
      <div class="col-md-11 col-xs-11 story-contents">
        <!-- The story in two languages -->
        <div class="col-md-11 col-xs-11 story-contents">
          <!-- ENglish-->
          <div class="story hidden" language="eng">
            <i>Sorry, the English original is not available (yet)</i>
          </div>
          <!-- Chechen -->
          <div class="story" language="che">
            <h3>Тайниг</h3>
 
            <p>ХІитлар Адолп вина де даздар доккха хІума дара. Иза хилла цхьа эзар исс бІе ткъе кхойтталгІачу шарахь. Массо а ишколаш кхайкхина яра оцу дезачу дийнахь билгалдаьккхинчу раьгІнашкахь долчу гІаж леларехь дāкъалāца. Со йоьшуш йолчу ишколехь а ойла йинера оцу баьччана болу лāрам муха бан, цунна баркалла муха āла.</p>
            <p>ТІаьхьарчу шеран гуьйрехь дуьйна, ойла а йина, цхьа совгІат кечдеш хилла тхо. Уггар баккхийчу кІенташа цхьа боккха гура бинера, ткъа цу чохь баьччанан сурт хІоттийна хилла. Суьрта тІехьа массанхьа а кегий оьрнаш даьхьна хилла. Дешархошна дехар динера тхайн цІийнера кепек схьаэца. ХІора кепеках цхьа хьостам лора. Хьостамаш кхаа басехь хилла: Іаьржаниг а, кІайниг а, цІениг а. Бакъду, тхуна дехар дора йиш ма-хуьллу кхин а кепекаш шайца ишколе схьаян. Ма самукъане хилла жІов тохарца и хьостамаш оцу суьрта чу долла. Меллаша суьртан нийса кеп гучуйолура. Эххар а, цхьана дийнахь, сурт дерриг а дина дара. Оха делла массо а ахча сāгІина лур дара баьччанан партина. Оцу сагІанехула оха дакъалоцура баьччано даймахкана а, дуьненна а мел дечохь!</p>
            <p>Жима а, баккхий а дешархой йоккхачу чоьн чохь гулбира. Цхьана агІор хьалаайина йолу цІаьнкъа яра, тІехь мехкан а, партин а байракх а йолуш. Оцу байракхашна юкъахь баьччанан сурт лаьттара. Оцу суьрте а хьожуш, даймехкан илли локхура оха. Цул тІаьхьа кхин цхьа илли лекхира: партин илли дара иза. ТІаккха, дист а ца хуьлуш, ара а девлла, магІаршкахь дІахІиттийра тхо. Юха, тхуна массарна а байракхаш яла йолаелира. И байракхаш тайп-тайпанчу барамашкахь яра, ткъа тхайн шерашна хьаьжина царах лора тхуна. Дешархойн хІора тобанна хьалхā карахь йоккха байракх оьцуш волу цхьа дешархо вара. Оцу ‘куьйгалхойх’ хІора цІе чІагІдеш йолчу чархехула ма хезча, ирсе аьзнаш хезара. Юха сан цІе кхайкхийра. Сан хІинца ялх шо бен ца хиллехь, чохь дог дикка тохаделира. Со хаьржина хилла, сайн тобанна хьалхā йāла!</p>
            <p>Делахь а, оьздангаллица иза догІучу тайпана, тІехулара ца гойтура ас сайн деган ойланаш. Ишколехь со Іамайора, динах я политиках цхьа а хІума ца гайта. Сихха сан магІар чуьра хьалха а яьлла, ши хІума суна делира: тІехь байракх йолу Іāса а, и Іāса чудолла лерина йолу ботт а. Ас и байракх лāдамечу тайпана лацалур яра те? Сайн тобанан дешархой къобалдарца я хьегарца хьоьжура соьга. Церан турпалхо хилла сох. Амма сан хьехархочун юьхь тІехь гуш дерг билггал кхето ца мегара. Цунна-м хаьара, со мила яра. Схьахетарехь цуьнан дог лозура сох, хиллачунна ладогІа суна ма хала дара а хууш. Дешархойн ковра инзарйолуш яра. Цу чохь дуккха а басарш а, иллеш а, мукъамаш а хилла.</p>
            <p>агІ. 10</p>
            <p>Райхстаг олучу гІишло тІе а деана, тхайн баьччанах кхетара тхо. Оцу соххьтехь массо а аьтту куьйгаш хьала а кховдадина, доккхачу озаца олура: “ХІайл ХІитлар” (немцойн маттера гочдича, цуьнан маьІна ду: ХІитлар дукха вехийла). Юьхь тІехь боккха белам а болуш, цо а тхоьца маршалла хаьттира. ТІаккха, тхайн баккхийчу дешархоша и сурт цунна дІаделлачул тІаьхьа, тхан ковра кхидІа а йоьдура. Цхьадолчу сахьташкахь тхуна гонах мукъамаш а лоькхура, иллеш а олура.</p>
            <p>Сарахь шайн-шайн цІеношкахь деш долу къамелаш дуьзна дара таханлерачу хиллачух. Оцу массо а берийн дайн-нанойн дегнашкахь хІун дара? Суна дикка дагадогІу тхан цІа чохь хІун олура. “Ма тāмашийна дара иза: тхан цхьаъ бен йоцу йоІ хаьржина хилла, байракх лело...” И сацам бинчу гуламна дера ца хаьара, цара хаьржинарг мила яра. Я и сацам бинера, вон Іалашонаш даг чохь а долуш? Тхуна-м иза цкъа а хуур дацара.</p>
            <p>Хиллачул тІаьхьа долчу деношкахь, массо а язйо хІуманаш а, иштта жима а, юкъара а байракхаш а урамашкара а, гІишлошкара а дІадохура. ХІинца цІенош а, урамаш а кхин а куьйса хилла. Ма хаза лекха цІенош а, гІалин шера урамаш а, тІулгийн гІишлойн хьалхара цІена пенаш а хилла кхузахь. Уьш бахьана долуш, тхан гІала майраллех юьзна а, оьзда а хилла. Ма чІогІа езна суна и сан бераллин гІала!</p>
            <p>КІиран деношкахь гІишлош кхин а дика, тхан урам кхин а шера хетара суна. Маьлхан зІенарш гучуевлча, гІишлош исбаьхьаллица йина хиларх ма чІогІа цецдāлалур дара тхо.</p>
            <p>Тхан цІа а, туька а Улштайн-ХІавс олучу гІишлон чуйогІура. Зорба тохаран организацин долахь яра и гІишло. Цу чохь а йоккха газет арахецаран организаци яра. Туькан йистехь цхьа чудогІийла яра, тІехула нартол а йолуш, ангалих йина ши неІ а йолуш. Чухула а деана, шагатІулган уче яра. Ткъа ученара организацин массо а чоьнашна а, гІаташна а кхачалур дара. Тхан цІа кхачархьама, шагатІулган учехула а дахана, кхечу неІарехула а дахана, тІехьарачу беша чу даха дезара. Ткъа цул тІаьхьа кхин цхьана учехула а дахана, нах бехаш болчу цІеношна тІе кхочура.</p>
            <p>Тхуна, берашна, чІогІа дукха дезара оцу массо а тачанашкахь а, майданашкахь а ловза. Юкъарчу тайпана тхан цІа чу а деана, тхан цІийнан учехула а идда, меллаша туьканехула догІура. ТІаккха, туькан чуьра ара а девлла, изза некъ юха а боккхура. Оцу тайпана долу ловзар оха дора, тхо хІун деш хилар дена-нанна кхетталц. Дас-нанас сацийнарг – ловзарехь эшнарг вара.</p>
            <p>Бераш долу тхо ирсе а, дахарна реза а делахь а, тхайн шерел даккхий дара тхо. Жима долчу хенахь дуьйна жоьпаллехь хилла тхо. Махкахь долчу керлачу Іедалх лаьцна хІума āла дихкина дара тхуна. Ишкола чекхъяьллачул тІаьхьа тхан къомах боцучаьрца леларна а дихкина дара. Иштта, цІахь дина къамелаш кхечарна юхаāла а дІадихкина дара тхуна. Беро ларамаза аьлларг бахьана долуш, наг-наггахь дай-наний Іожална тІекхочура. Ур-атталла ишколан хьехархойх теша ца мегара. Іедало царна тІедиллинера, баьччанах а, цуьнан партих а лаьцна цІахь хІун олура дешархошкара хаийта.</p>
            <p>агІ. 11</p>
            <p>Де дийне мел дели, тхан дахар хало хилла. Со хІинца ларамах юьзна ю сан дена-нанна, хІунда аьлча церан карахь иза хиллачу хенахь, сагатдарх а, кхерарх а тхо лардора цара.</p>
            <p>Цхьана кІиран дийнахь тхан цІа чу кхерам беана ас. Иза иштта хилира. КІиран деношкахь сайн тайнигна яахІума ялале, цуьнца цхьаьна со, дукхахьолахь, āрахь лелара. Иза чІогІа дукха а езара, Іалаш а йора. Нанас цунна кестта керла кучамаш йора, ткъа цу чудогІу куйнаш а дора. ХІокху кІиран дийнахь ши лекха полисхо суна тІевеара. Цара хаттар дира, сан ‘беран’ цІе хІун яра. Цул сов, цара элира, иза ма хаза а, оьзда а бер дара. “Схьахетарехь, - цара олура, - гІалахь уггар дика тайниган нāна ю хьо!” Цара аьллачух дозалла а дина, баркаллех а юьзна, ас дехар дира царна, соьца цхьаьна сайн цІа долчу даха. Суна дагадеана, дена-нанна хазахетар дара царах кхета. Новкъахь керла цІераш царна лора: ‘полисхо-дā’ а, ‘полисхо-ваша’ а. Ас элира, тайниган воккха да а, йоккха нана а гойтур яра. Царна цу гІуллакхах юхадахаран цхьа а йиш а ца луш, уьш йоккхачу Улштайн-гІишлон тІебигира ас. Схьахетарехь, и ши полисхочунна чІогІа эхь хетта, амма цунах юхадахаран йиш ца лора ас. Сайн тайниг ‘полисхо-ден’ кара а йиллина, церан куьйгаш схьа а лаьцна, ишиъ тхан цІийнан тІехьарчу неІарна тІебуьгура ас. Юьхь тІехь боккха белам а болуш, сайн ненах кхетийтира уьш. Ткъа кхерийначу нанас, шен йоІ дикка а евзаш, оьздангаллица оцу шина полисхочунна бохура: “Бехк ма биллахьа сан йоІо сел сиха, ойла а йоцуш, диначунна.” Сан керлачу доттагІаша, яьккхинчу ханна суна баркалла а аьлла, сох кхин а кхетар дара чІагІо йира. И тІаьхьара аьлларг бахьана долуш, тхан да-нана дуккха а хенахь сагатлора. Жима хан яьлча, кехаташ тхан цІенна тІекхочура. Уьш “тайниган нанна” лерина дара. И кехаташ бахьана долуш, сан ден цІийн таІам дикка совбаьлла. Кехаташна тІе жоп яздан делахь а, дас суна пурба ца лора. Цунах чІогІа хала а хетта, сайн деза кехаташ ишколана чу а эцна, кехаташна жоп кхолла гІо дан хьехархочунна дехна ас. Юха, тāмашийначу тāчанашкахула, вовшашна дахийтина кехаташ берриг а мехкан цхьана журнал чохь нисделла. Журналан редакторо цунах цхьажима āлапа делла. Суна иза хазахетта, амма дā-нāна оьгІаз бахана.</p>
            <p>агІ. 12</p>
            <p>И гІуллакх хиллачул тІаьхьа, дас-нанас кхин а леррина со кхетайира, вайна а, вайн халкъах болчарна а хьалха болу кхерамаш хІун бара. Тхан нидарландхойн къомалла хиларна, тхо лардора нидарландхойн Іедало а, Берлин-гІалахь йолчу церан векалалло. Амма нагахь санна цхьа тентак я Іовдал велахь, тхо нидарландхойн жуьгтий хилар ма ца хуур дара цунна! ГІалахь массанхьа а жуьгтийн долахь йолчу туьканийн кораш дохийна хилла, пенашна тІехь боьха дешнаш дІаяздина хилла. Хьанна хаьа, тхуна рагІ маца кхочур яра? Иштта, хинйолчу хенахь халонаш тхуна тІе кхочур ю а хууш, и гІуллакх сихдан ма ца езара ас. Оцу къамело тхуна массарна а гойтура, тІекеренна чу даха хІинца меттиг яцара.</p>

          </div>
        </div>

      </div>
    </section>
  </section>

  <!-- Footer section -->
  <div>
    <footer>
      <span>Komen, E.R. &copy; 2022 </span>
      &nbsp;&nbsp;&nbsp;&nbsp;
      <span>ЗІе тохар: beerallin dot gheenash at solcon dot nl</span>
    </footer>
  </div>
</body>
</html>
