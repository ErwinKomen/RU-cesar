<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html lang="en">
<head>
  <meta http-equiv="Content-Type" content="text/html;charset=UTF-8">
  <link rel="stylesheet" type="text/css" href="../css/bootstrap.min.css" />
  <link rel="stylesheet" type="text/css" href="../css/site.css" />
  <script src="../js/jquery-1.10.2.js"></script>
  <script src="../js/bootstrap.js"></script>
  <script src="../js/sovghat.js"></script>
  <title>Дахаран совгІат 008</title>
</head>
<body style="font-family: sans-serif">
  <section class="container">
    <!-- Possibility to show errors -->
    <div id="sovghat_err"></div>
    <!-- Area to choose one or more of the languages -->
    <section class="row">
      <div class="col-md-12 col-xs-12">
        <div class="pull-right language-choice">
          <label class="radio-inline"><input type="radio" name="optradio" value="eng" />Ингалс</label>
          <label class="radio-inline"><input type="radio" name="optradio" value="che" checked />Нохчийн</label>
        </div>
      </div>
    </section>
    <section class="row">
      <!-- Back button -->
      <div class="col-md-1 col-xs-1">
        <a href="../sovghat.html" title="Коьртачу агІон тІе юхаерза" class="btn btn-primary btn-xs">&laquo; ЦІа</a>
      </div>
      <!-- The story in two languages -->
      <div class="col-md-11 col-xs-11 story-contents">
        <!-- The story in two languages -->
        <div class="col-md-11 col-xs-11 story-contents">
          <!-- ENglish-->
          <div class="story hidden" language="eng">
            <i>Sorry, the English original is not available (yet)</i>
          </div>
          <!-- Chechen -->
          <div class="story" language="che">
            <h3>ТІом</h3>

            <p>агІ. 26</p>
            <p>Дуьнен тІехь цІеяхана бу нидарландхойн мохк, цигахь долу цІенош а, урамаш а цІеналла бахьана долуш. Нидарландхойн цІийнан хІусамненан хьуьнар массарна а хаьа. Цуьнан де хьалххе долало. Доьзал мартана тІекхочучу ханна дукха хьалха, хІусамнанас бедарш а, шаршуш а юттий, уьш арахь а ухку. Кест-кестта кузаш я юргІанаш ара а доху, цигахь уьш гІаж еттарца дикка цІандархьама. Лулахоша и гІуллакх, дукхахьолахь, цхьана хенахь кхочушдо. Цунах догІу ира татанаш массанхьа а хезаш ду. И хІума къаьсттана кеста хуьлу бІаьстенан хенахь, Іа чекхдаьллачул тІаьхьа, хІусамнаноша хІуманаш чІогІа дика цІанъечу хенахь. Іуьйранна хьалха хьала а гІевттина, и гІуллакх доладо хІусамнаноша, дезачу кузашца а, езачу шаршушца а шайн-шайн гІо а деш.</p>
            <p>Цхьа эзар исс бІе шовзткъа шеран стигалкъекъа-беттан уьтталгІачу дийнахь (10/may/1940), Іуьйранна хьалха самаелира со, кузаш цІандаран татанаш арахь а хезаш. Бакъдерг аьлча, и татанаш кхузаш цІандаран гІовгІа хилла хетта суна. Наб соьгара яьлла дела, рогІ-рогІІехь долчу татанийн гІовгІане ладуьйгІира со. Оцу татанашна юккъехь адамаийн аьзнаш хезаш дара. И аьзнаш алсам а довлура, хезаш дара, адамийн терахь а алсам а долура. Маьнги чуьра а яьлла, корана хьалхара шаршуш юьстахъехира ас. Кхечу цІенойн корашкара вукху лулахоша а иштта дора. Дерриг а адамаш стигала хьалахьоьжуш дара. Цигахь гуш дерг кхета ца луш сурт хилла. Стигалахь массанхьа а Іаьржа тІадамаш гуш дара. Ткъа татанийн и гІовгІанаш цигара йоьдура. Іаьржачу тІадамашна юкъахь кІайн марханаш луш долу эккхарш хуьлура. Кестта гуш дара и Іаьржа тІадамаш хІун дара: четарца чуэккхаран немцойн тІемалой бара уьш. Тхан махкара тІемалой сема хиларна, цхьаболчарах тоьпийн хІоьънаш кхетара. Делахь а, царах дукхахберш лазарш доцуш охьабуссура. Сийначу стигална чуьра, ма-дарра аьлча, немцойн эскар тхан махка чу иккхина.</p>
            <p>Иштта, тІеман дІахьедар а ца дина, тхан нидарланд-махка чу гІиртина Германи-мохк. </p>
            <p>ЦІахь болчу массара а сихонца бедарш тІеюьйхира. Оцу Іуьйранна цхьа а балха тІе я ишколи тІе а ца воьдура. ТІом хІинца болабелла! Тхан махкахь бо тІом чІогІа луьра бара. Нидарландхойн эскархойн йоккха майралла хилла. Делахь а, чугІиртина тІемалой юхаберзийта ницкъ ца кхочура. Цхьадолу денош чул тІаьхьа тхо эшийна хилар къардала дезара. МостагІчо и гІуллакх хІилланца динера, цо толам а баьккхина. Дукха хан ялале, немцойн эскархой массанхьа а хилла дІахІиттира. Тамашийна зāма йолаелла. Нидарландхойн халкъ дог доьхна дара. Амма и хьал ехха ца лаьттара. Долийчхьана дуьйна, нидарландхойх цхьаболчара дуьхьалонан тōбанаш кхуллура. Кхерам а боцуш, шайн къайлаха тІом бора оцу тобанаша. Мехкан маьІ-маьІІигехь жима тІелетарш я эккхарш а хилла. Дуьхьало яран оцу тобанийн куьйгалла массо а хенахь меттах а йолуш яра.</p>
            <p>агІ. 27</p>
            <p>Схьахетарехь мостагІчунна и тІелетарш дезара, хІунда аьлча цара бахьанаш лора, шайна уггар лууш дерг кхочушдан: хенара дуьйна болу церан мостагІашна тІе, жуьгташна тІе, Іазап латто.</p>
            <p>Тхан махка чугІиртинчара массанхьа а харц керланаш дІасадаьржара. Газеташкахь а, цІенойн пенех кхозучу суьрташкахь а, радио тІехь дуьйцучохь а – оцу массо а меттигашкахь харц хаам иштта бара: “Іедална дуьхьал дина тІелетарш кхочушдинарш жуьгтий а, церан доттагІий а бу. И нах караІāмо беза. Хьоме нидарландхой, тхоьца цхьаьна болх бехьа, цхьана ханна бен шу долчу тхо чугІиртина зāма дика а, хаза а хилийтархьама. Жуьташа мел бохучуьнга ла а ма догІахьа! Нидарланд-махкана лерина йолу тхан ойланаш дикачунна бен яц.”</p>
            <p>Пхиъ шо дара, чугІерташ йолчу чен тІōдашна тхо кІелхьарадаьлла долу. Амма хІинца и ча тхуна тІекхаьчна. Тхуна хаьара, гуран чохь тхаьш хилар. ХІинцачул тІаьхьа, хІора дийнахь хаза ца хета тамашийна хІуманаш хуьлура. ХІора денна санна керла бакъонаш а, дІадихкинарш а гучудовлура. Царах лаьцна хаамаш бора газеташкахь а, радио передачашкахь а. Дукхахдолу дІадихкинарш Нидарланд-махкахь Іаш болчу жуьгташна лерина дара. Тхан дōлахь хиллачу дуккха а хІуманаш дІаяла а езара, хьалха тхан хилла паргІатонаш а севцира. Масала, шайн дōлахь йолу велсипедаш а, машенаш а, радиош а дІаяла езара жуьгташа. Нагахь санна туьканан я белхан куьйгаллехь жуьгтий белахь, уьш оцу куьйгаллера дІабаха безара. Церан метта, нидарландхойн къомах болчара куьйгалла ян езара. Дуккха а туьканийн корашкахь кехаташ гучудевлира, ткъа царна тІехь дІаяздина дара: “Жуьгташна чубаха дІадихкина ду.” Хиллачу паргІатонех лаьцна аьлча, театраш а, хьешан цІенош а хІинца жуьгташна дІадихкина дара. Махка чугІиртинчу Іедало и хІума царна тІедиллинера.</p>
            <p>Нидарланд-махкахула жуьгташна дуьхьал хилар, хІордан йоккха тулгІе санна, дІасадаьржара. Ткъа нагахь санна шаьш нидарландхой къар ца лора и тІедехкинарш кхочушдан, царах жуьгтий хилла дІахІиттинарш санна хуьлура. Цунах паргІатдаккхаран йиш ца хилла. Оцу хІуманашца лела дезара тхо.</p>
            <p>Кхин а дукха бакъонаш а, тІедехкинарш а хилла дІахІиттира. Масала, юкъарчу нахана лерина йолчу адамаш лело машенаш чу даха а, цаьргахула лела а дІадихкина дара тхуна. Цул сов, жуьгтийн бераш дІадихкина дара юкъарчу ишколашкахь деша. Цу метта генахь йолчу ишколе даха дезара тхо, цигахь дерриг а де Іайта а дезаш. Иштта, хІора дийнахь со а, сан доттагІий а гена гІаш лела безара. Хенан хІоттам дика я вон белахь а, и некъ хІора дийнахь бан безаш бара тхан. Ишкола чекхъяьккхинчул тІаьхьа, изза дан дезара, цІа юхадерзархьама. Наг-наггахь, ас и дешнаш яздечу хенахь цунах лаьцна ойла а еш, ас хаттар до, и деха некъаш бахьана долуш тхан сингаттаме хиллий. Амма иза билггал дага ца догІу суна. Хьелашна а хьаьжжина, тхо ирсе а, кхачам болуш а хилла. Бакъду, хІора дийнахь тхо Іемара “текхарг санна, хьекъале а, кхокха санна, дагахь хІума доцуш а хила.” </p>
            <p>Цхьа эзар исс бІе шовзткъа шо чекх а долуш, дІадаханчу шерел Іа шийло а, догІане а дара. Иштта суна хетара, амма иза билггал бакъ хилар хала билгалдаккха. Бакъду, хІора дийнахь арахь деха некъаш барх хенан хІоттам чІогІа дика гора тхуна. ХІуъа а хилахь, сан дас-нанас сацам бира, хан яьлла, кхин цкъа цІа хийца. ХІинца гІалин жуьгтийн куьпехь цІа каро лаьара, цигахь Іайтархьама. Оцу куьпехь массо а оьшург уллохь хир дара: ишкола а, жуьгтийн гуламан цІа а, доттагІий а, жуьгтийн лор а. Кхин цкъа тхуна догІуш долу цІа леха хан а яьккхина, дика цІа карийра. Цунах тоам а бина, оцу шийлачу Іаьннан заманахь цига цІа кхелхина дахана тхо.</p>
            <p>агІ. 28</p>
            <p>ТІаккха, цхьана буьйсанан юккъехь, горгалеш декара, керла шо тІеэцархьама. Цхьа эзар исс бІе шовзткъе хьалхара шо долалуш дара. Гонах наха вовшашка кхайкхадора: “Керлачу шарца декъала хуьлийла!” – бохуш. Тхо-м ла а дугІуш, ойла а еш, собар а деш, Іаш дара. Керлачу шарахь тхан къомах, жуьгтийн къомах, хІун хир дара? Цхьанна а ца хаьара иза. Бакъду, вайн юкъахь болчу баккхийчеран дагахь хиндолчух лаьцна долу сурт гучудолуш а дара, амма бераш долу тхо кхетам боцуш Іаш дара.</p>
            <p>Дукхазза а тайп-тайпана сацамаш бан безара. Керлачу хІокху шеран хьалхара сацам иштта бара: со ишколи тІера яха а езара, корматалла Іамо а езара, хиндолчунна кийча хилийтархьама. Дāхарехь муха болх бан хаа езара, дуьнен чохь дийна йисархьама. Сан дā-нāна цунах чІогІа тешна Іаш бара!</p>
            <p>Сан дāхаран оцу керлачу декъах лаьцна долу дагахь дерг ‘ийна’ дара. Дас-нанас суна цхьа корматалла хаьржинера. Амма и корматалла Іамо боккха лаам ца хилла сан. Царна лаьара, сох тегархо хир яра. Делахь а, бедарш тегархо хилар сингаттаме хетара суна. Дагахь суо гуш яра со: карахь мāха а болуш, аьтту куьйган юккъерачу пІелгахь тІара а болуш. Цунах кІелхьараялалур яцахь а, сайн бІаьргашкахь иза сонтачун сурт санна хетара. Цунах хуьлу дāхар билггал сайниг хир дара те? Ма тāмашийна хир дара иза... ХІара сурт а ца хІотталора соьга: цІаьнкъашкахь нуй хьакха а, кІадеш шайн-шайн меттигашка дахка а, куьйгашца хедар доцу эвнеш тега а, дагардан ца лочу стаканашна чу чай дотта а, Амстердам-гІалин хьал шортта а, кІезиг а долчарна чекхйина бедарш кхехьа а.</p>
            <p>Делахь а, хьалхарчу деношкахь сайн даг чохь ас-айса хІоттийначу оцу суьртаца тāн езара со. ХІора де даггара ца дезара суна. Делахь а тегархо санна болх бан цхьажимма Іемина со. Ас мукІарло дан деза, пІераскан суьйренгахь сан āлапа цІа схьадāр – суна хазахеташ долу коьрта хІума дара хІора кІирнахь. Цунах шовзткъе итт кепек суна, кисанашкахь долу ахча санна, юьсура. Ма дозалла дора ас оцу алапех. Суна хетта, ас дикка болх бина дела, суна догІуш долу алапа иза хилла. Доккхахдолу алапан дāкъа доьзална мел оьшучунна чу дуьллура. Цунах кхāба а, бедарш а оьцура. Суна хетарехь иза догІуш долу хІума хилла. Сан вежарша а царна лург дена-нанна дІалора. Цунах царна а цхьа жима дāкъа бен, кисанашкахь долу ахча санна, юхалора.</p>

          </div>
        </div>

      </div>
    </section>
  </section>

  <!-- Footer section -->
  <div>
    <footer>
      <span>Komen, E.R. &copy; 2022 </span>
      &nbsp;&nbsp;&nbsp;&nbsp;
      <span>ЗІе тохар: beerallin dot gheenash at solcon dot nl</span>
    </footer>
  </div>
</body>
</html>
