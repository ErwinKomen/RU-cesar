<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html lang="en">
<head>
  <meta http-equiv="Content-Type" content="text/html;charset=UTF-8">
  <link rel="stylesheet" type="text/css" href="../css/bootstrap.min.css" />
  <link rel="stylesheet" type="text/css" href="../css/site.css" />
  <script src="../js/jquery-1.10.2.js"></script>
  <script src="../js/bootstrap.js"></script>
  <script src="../js/sovghat.js"></script>
  <title>Дахаран совгІат 006</title>
</head>
<body style="font-family: sans-serif">
  <section class="container">
    <!-- Possibility to show errors -->
    <div id="sovghat_err"></div>
    <!-- Area to choose one or more of the languages -->
    <section class="row">
      <div class="col-md-12 col-xs-12">
        <div class="pull-right language-choice">
          <label class="radio-inline"><input type="radio" name="optradio" value="eng" />Ингалс</label>
          <label class="radio-inline"><input type="radio" name="optradio" value="che" checked />Нохчийн</label>
        </div>
      </div>
    </section>
    <section class="row">
      <!-- Back button -->
      <div class="col-md-1 col-xs-1">
        <a href="../sovghat.html" title="Коьртачу агІон тІе юхаерза" class="btn btn-primary btn-xs">&laquo; ЦІа</a>
      </div>
      <!-- The story in two languages -->
      <div class="col-md-11 col-xs-11 story-contents">
        <!-- The story in two languages -->
        <div class="col-md-11 col-xs-11 story-contents">
          <!-- ENglish-->
          <div class="story hidden" language="eng">
            <i>Sorry, the English original is not available (yet)</i>
          </div>
          <!-- Chechen -->
          <div class="story" language="che">
            <h3>Керла цІа</h3>

            <p>Масех бутт баьлча, йолах пайда эцаран хьалхара цІа а карийна, оьшуш долчу бертан кехаташна тІе куьг таІийра. И цІа Амстердам-гІалахь дикачу меттехь, малхбāлехь, дара. Чохь цІа лаьтта урам сирла бара. ЦІенна уллохь гІалин беш а яра, ‘Заьйдарзей’ цІе йолуш мехкан чухулара хІорд а бара, āрахь нека даран хІоттийна Іам а бара. ГІалин хІокху куьпехь лаьтта массо а цІенош керло дара. ХІора гІишлон чохь биъ доьзал бехара. ГІишлон чудаха, тІехулара неІ яра. Ткъа оцу неІарна тІехь кхозуш, гІишлон бахархойн цІераш шена тІехь дІаяздина долу турс дара. ХІора доьзалан цІенна уллохь шен-шен горгали бара. Нагахь санна лакхарчу гІатан доьзална хьошалгІа ваха лаахь, церан горгалина тІетоха дезара. Цул тІаьхьа, цІийнан вахархочо цхьа муш схьа а озийна, гІишлон āрара неІ схьайоьллур яра. И муш цхьана агІор неІаран догІаца боьзна бара, кхечу агІор – лакхарчу цІийнан цхьана меттехь. Керлачу гІишлошкахь куьйгаца цхьа муш схьаозоран метта нуьйданна тІе пІелг таІо а беза, элекхторан аз айаран цхьана чархехула āла а деза. Амма тхан гІишло тишаниг яра. Нагахь санна цхьаммо арахь горгали тоьхча, доккхачу озаца “Мила ву цигахь?” кхайкха дезара оха. Цул тІаьхьа арахь лучу жоьпе ладогІа дезара.</p>
            <p>Кхин цхьа тамашийна чарх яра тхан гІишлонца йоьзна. ГІишлон уггар лекхачу гІаттахь цхьайолу шатайпа чоьнаш яра. ХІора гІишлон вāхархочун шен шен чоь цигахь яра, масала, чохь дукха ца оьшу йолу хІуманаш ларьярхьама. Амма нагахь санна эшахь, цигарчу чоьнах хьешан цІа далур дара. Лакхарчу чоьнан корана арахь эчиган цхьа бІогІам (я: у) гуш бара. Оцу бІогІаман дистехь цхьа мІара яра. И санна йолу чарх хІора цІийнахь я заводехь хилла. Цунах пайдаоьцура, ишкапаш я гІанташ я кхийолу салпал цІа чу я цІа чуьра яхка. Ламеш тІехула цхьа а салпал цІеношна чу ца кхоьхьура. Цу метта, массо а йаккхий хІуманаш оцу чархи чу боьллинчу муьшаца хьала а йохура, охьа а йохура.</p>
            <p>агІ. 19</p>
            <p>Массо а берашна, жима я даккхий уьш делахь, цІийнан яккхий хІуманаш дІасакхехьар хазахета. Берийн дайшна-наношна а хазахета, дІасакхоьхьуш хІун хуьлу хьажа. Корана хьалхā дукхахьолахь шаршуш кхозу, амма царна юккъехула хьожу, церан керлачу лулахойн муьлха хІуманаш юй довзийта. Церан хІуманаш хаза юй я башха хІумма а яц? Иштта, кира лело машен, тхан керлачу урамна юккъе а яхана, сецча, дуккха а нах шайн корешкахула арахьоьжура, хІун ду цигахь хьажархьама. Ма чІогІа лаьара царна хаа, шайн керла лулахой муьлш бара, церан долахь йолу хІуманаш хІун яра. Схьахетарехь уьш цец а бовлура, хІунда аьлча церан керла лулахой кхечу махкара кхуза схьабеанера, ткъа церан долахь ерг кхузахь лела ца йо хІуманаш яра. Боккъал аьлча, лулахойн массо а кортош тидамца цхьана агІонера вукха агІоне доьрзура, арахь хІун хуьлу а хьоьжуш. ХІаваэхула хьалакхоьхьуш йолу хІора хІума билгалйоккхура. Ма баккхийчу бāрамашкахь яра тхан ишкапаш а, маьнгеш а, гІанташ а! ЦІийнан жимачу чоьнашна чу уьш ялур яра техьа? Бакъду, чоьнашна чохь и хІуманаш йоккхо яра, амма хІун дан дезара оха? ХІуманаш яхка, ткъа цул тІаьхьа керла хІуманаш схьаэца? Иза а тамашийна хир дара, тхан хьоле а хьаьжжина. </p>
            <p>Кестта, тхайн керлачу нидарландхойн цІа чохь дехаш Іаш хилира тхо. Гергарчара а, доттагІаша а, тхан керла цІа а гина, вайн маттахь олура: “Маззалтов.” Гочдича, иза “Марша Іойла” бохург ду. Амма Амстардам-гІалахь тхан Іар сел ‘марша’ хир дацара.</p>
            <p>Сан вежарех хІун хилла? ГІалин цхьаболчу пхьерийн дешархой хилла дІахІиттира уьш. Манпардан куьйгалхо бІаьрган куьзганан пхьар вара, ткъа Вернаран куьйгалхо хІума тегархо вара. Суна дага ца догІу цунах лаьцна цара вон дош олура. Уьш ма дика кІентий бара. Сан дена-нанна уьш ма безара. Уьш мел хуьлучу меттигашкахь церан оьздангалла лорура. Баккхий нах а хила ма оьшучу тайпана лорура цара.</p>
            <p>Со-м куьпарчу ишколана тІейоьдура. Ишколан гІишло ма хаза яра. ХІокху куьпа и гІишло къаьсттана дика йогІура. Чоьнаш яккхий а хилла, ишколана хьалхā йоккха майда яра, бераш вовшашца ловза йиш хилийтархьама. Чоьнийн кораш а даккхий хилла. Цаьргахула маьлхан зІаьнарш паргІат чуйогІура. Кхузахь, цхьа эзар исс бІе ткъе пхуьйтталгІачу шеран гуьйре, нидарландхойн сан дешар доладелира. Ма тāмашийна хІума дара иза: ишколан сан тōбан чохь нидарландхойн мотт буьйцу бераш бен ца хилла, ткъа хьехархочо а нидарландхойн мотт буьйцура. Хьалхарчу деношкахь цхьа а дош ца кхетта суна. Делахь а, мотт ма чІогІа дāхарца доьзна хиларна, ас кестта нидарландхойн маттахь къамелаш а дора, кхечу берашца цхьаьна бегаш а бора. ХІора дийнахь, ди сахьт даьлча, бераш арахь ловзура, тхан гІишлон хьалхā. Цигахь, цаьрца ловза а ловзуш, мотт бийца дикка Іемара со. Иштта, нидарландхойн къомалла а йолуш, амма хийро хІара йоІ йāха хиъна. ХІинца хІора дийнахь суна уллохь йолу хІуманаш иштта яра: тІехь яздаран у а, уьнна тІе яздо мел а, худург (оьрс: губка) а, горгам а. Ишколехь вай массара а царах пайдаоьцура. Цаьрца яздан хазахетта суна. Немцойн махкахь тетрад а, къолам а бен ца хилла тхан. Амма къоламца уьнна тІе яздаро ма хаза гІовгІа йора! Нагахь санна цхьана дашна кІелахь могІа хІотто безара, чІогІа аз далур дара. И гІовгІа ца езнарш дикка кхоьрура цунах. Юха, ишколан хьехархошца цхьаьна нека даран хІиттийна уллорачу Іаьмнашка догІура. Ур-атталла нагахь санна арахь шийло елахь а, я догІа догІуш делахь а, ма дикка самукъадолура тхо цигахь.</p>
            <p>агІ. 20</p>
            <p>Кестта со а нека дан Іама а Іемина, цунах дозалла а дора. Шоьтан деношкахь ишколе яха ца езара со. Ткъа Іаьнан зāманахь суна пурба лора пІераскан дийнахь, делкъахан тІаьхьа цІа юхайерза, хІунда аьлча оцу хенахь жуьгтийн бераш долчу оха кечам бан безара тІекхочучу шоьтан садоІучу денна. Сан вежарий хьалххе балхара арахоьцура. Шоьтан денна бечу кечамехь дерриг а дан деза гІуллакхаш лāдаме дара: тхан цІа хьалабоьду лāми цІанбар а, шоьтан дийнахь тІеюху цІена бедарш охьаяхкар а, мāчаш цІанъяр а, туьканара хІуманаш эцар а, шоьтан дийнахь буу кхāча кечбар а, хІума яаран стоьлана тІе цІанъйина кІайн шаршу охьайиллар а. Детих йина хІуманаш заьнгалъян езара а, чиркхаш хаза хилийта дезара а. ТІехь петІиматан хІуш долуш долу бепиг кечдан дезара хІора кІирнахь. Шайца урс а долуш, уьш стоьлан коьртачу маьІигехь дІахІиттадора. Юха, оцу яахІуманна тІехула цІен бос болуш долу ларъяран гата охьадуьллура, кхāчанна тІехь декъалдар ца аллалц. И декъалдар эр дара, динан гуламан цІа чохь оха Далла гІуллакх дан чекхдевллалц. ХІара гата шатайпаниг дара: кІāдин йистошкахь деши теш дара, ткъа гатан тІехь дàгарш дара. Дагарийн сурт иштта дара: шайна тІехь Дāла белла итт хьехам болуш йолу ши тІулган экъа. Стол иштта кечъян езара шоьтан суьйренахь а, цул тІаьхьа хуьлучу шоьтан Іуьйренехь а. Іуьйранна ховха бепиг хада а дора, керла чāгІар кедашна чу а дуттура. Бакъдерг аьлча, хІара бепиг кегдар а, декъалдина чагІар малар а жуьгтийн массо а цІеношкахь уггар лāдаме Далла лерина долу гІуллакх лору. Доьзална чудогІу хІора адам цунах дāкъалоцура билгалъяьккхинчу рогІехь: уггар хьалха хІусаман дā, тІаккха хІусаман нāна, юха тIаьхьий-хаьлхий бераш. Далла до и гІуллакх чекхдаьккхинчул тІаьхьа, тхох хІораннан коьрта тІе шен хьоме куьйгаш охьадохкура дас, декъалдарш а бохуш. КІентий декъал а беш, Веза Воккхачуьнга доьхура дас, уьш декъал а бан, церан хьекъал стам а дан, иштта, ИбрахІимах а, Исхьакъах а, Якъубах а терра уьш хилийта а. ЙоІарий декъалбора, Деле а доьхуш, уьш Сāратах а, Рахилах а терра хилийта, уьш санна церан дуккха а бераш хилийта.</p>
            <p>Юха, массо а божарий охьаховшура, ткъа зудараий долу тхо – наний, сой – долалора кечйина яахІума царна хьалхā охьаяхка. Пхьоран хьалхара кхāча дукхазза цхьа шатайпа кечбина шийла чІāра бара. ЧІерана чу тайп-тайпана бецаш йехкина яра. ЧІогІа чоме кхача бара иза. Юха, пхьоран шолгІа кхāча дукхахьолахь котаман чорпа яра. Цу тІе кегйина баьпкан дакъош доура. Пхьор буучу хенахь сōбарца яахІума йоура, сих а ца луш. Стоьлана гонах барт а хилла, къамелаш хазахетарца а дора. Нене олура, ма хаза шоьтан кхāча цо кечбина. Юьхь тІехь белам а болуш, чоьн чуьра а яьлла, пхьоран рогІера кхāча схьакхоьхьура цо. Котам а, хасстоьмаш а, картолаш а йиинчул тІаьхьа, лимонах йина йовха чай вайна хьалхā хІоттайора. Цул сов, стоьлана тІехь тайп-тайпана мерза хІуманаш хуьлура: даттарш а, баІарш а, кхийолу мерзаниг а. ХІораммо а паргІат и яахІума йоура.</p>
            <p>агІ. 21</p>
            <p>КІиран дийнан Іуьйранна, кІирнахь кхин а шозза, жуьгтийн ишколана тІе йоьдура со. Цигахь динах лаьцна болу хьехамаш бора. Ма дукхабезара суна и хьехамаш. Кест-кестта суна пхиъ доккхура. Жуьгтийн динан хьехархошна гуттар а халахетара, боьрша со дуьнен чу ца яьллий. Хила мега, суна и хьехамаш атта тІеоьцура, хІунда аьлча сан доьзал, динах лаьцна аьлча, чІогІа суьпа бара. Вукху дешархоша массо а хьехамаш тептарш чохь бен боьшура, амма суна-м хІора дийнахь а, хІора кІирнахь а хьехамийн масалш цІахь гойтура. Жуьгтийн мотт паргІат а боьшура, паргІат а язбора. Оцу маттахь долу доІанаш дагара девзара суна. Цул сов, Товратан цхьадолу дакъош дагара алалур дара соьга. И саннарг, дукхахьолахь, кІенташа бен ца олура. Амма суна и дакъош девзара, хІунда аьлча хІора Іуьйранна суна хезара и доІанаш, божарша уьш доккхачу озаца доьшучу хенахь. Тхан доьзалара массо а божарша – сан дас а, сан шина вашас а – хІора дийнахь лорура и доІа до хан. Сама а бевллачул тІаьхьа мартана тІе ца баххалц и доІанаш дора цара.</p>
            <p>Кхин цхьа хІума дора цара, вайн гІиллакхашца доьзна долу.  Товрата тІехь яздина ма хуьллу, куьйсачу аьрру куьйгахь Іаьржачу кІадих йина āсанаш йоьхкура. Ткъа коьртан хьаьжана тІе жима Іаьржа гІутакх дуьллура. Цу гІутакхана чохь Делера долу цхьадолу дешнаш дара. Далла Іибадат а дора, Цунна баркалла а бохура, доІанийн тептар чохь долчу дешнашца доІанаш а дора. ХІора дийнахь цара олу кхин цхьа доІа дара. И доІа товратан ‘Карлабаьккхинарг’ цІе йолчу пхоьалгІачу тептаран йолхалгІачу коьрта тІехь хуьлу. ЙоьалгІачу аятана тІера, иссалгІачу аятана тІекхаччалц долу дешнаш ду и доІа.  Тхо зударий хиларна, ненан а, сан а шайн-шайн декхарийлаш а, доІанаш а дара. Амма ‘Карлабаьккхинарг’ цІе йолчу тептарна тІера долу доІа оха а дийнахь шозза дора, доІанаш дечу тхан хенашкахь.</p>
            <p>Шоьтан дийнахь, Іуьйранна, тхан куьпахь лаьтташ долчу жимачу динан гуламан цІа долчу дахара. Иштта, суна дага мел догІу, массо а деношна юкъара, шоьтан де уггар хазаниг дара. Оцу дийнахь тхо гулъеш йолу цхьа ойла яра, ткъа цу чу йогІура: йовхалла а, безам а, цхьаьнакхетаралла а, паргІато а, Далла хьалхā цІена хилар а. Ас ма чІогІа сийлахь лору и шоьтан де а, массо а жуьгтийн динан деза денош а. Шоьтан дийнахь бен паргІато ца хилла, кхечу денойн сагатдарш, юьстаха а даьхна, дицдан. Иштта, кІира чекхдаьккхинчул тІаьхьа, тхо дерриш а иракарахІиттийна дара, хиндолчу кІирано тхуна лур дерг тІеэца кийча а долуш.</p>

          </div>
        </div>

      </div>
    </section>
  </section>

  <!-- Footer section -->
  <div>
    <footer>
      <span>Komen, E.R. &copy; 2022 </span>
      &nbsp;&nbsp;&nbsp;&nbsp;
      <span>ЗІе тохар: beerallin dot gheenash at solcon dot nl</span>
    </footer>
  </div>
</body>
</html>
