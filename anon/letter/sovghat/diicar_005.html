<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html lang="en">
<head>
  <meta http-equiv="Content-Type" content="text/html;charset=UTF-8">
  <link rel="stylesheet" type="text/css" href="../css/bootstrap.min.css" />
  <link rel="stylesheet" type="text/css" href="../css/site.css" />
  <script src="../js/jquery-1.10.2.js"></script>
  <script src="../js/bootstrap.js"></script>
  <script src="../js/sovghat.js"></script>
  <title>Дахаран совгІат 005</title>
</head>
<body style="font-family: sans-serif">
  <section class="container">
    <!-- Possibility to show errors -->
    <div id="sovghat_err"></div>
    <!-- Area to choose one or more of the languages -->
    <section class="row">
      <div class="col-md-12 col-xs-12">
        <div class="pull-right language-choice">
          <label class="radio-inline"><input type="radio" name="optradio" value="eng" />Ингалс</label>
          <label class="radio-inline"><input type="radio" name="optradio" value="che" checked />Нохчийн</label>
        </div>
      </div>
    </section>
    <section class="row">
      <!-- Back button -->
      <div class="col-md-1 col-xs-1">
        <a href="../sovghat.html" title="Коьртачу агІон тІе юхаерза" class="btn btn-primary btn-xs">&laquo; ЦІа</a>
      </div>
      <!-- The story in two languages -->
      <div class="col-md-11 col-xs-11 story-contents">
        <!-- The story in two languages -->
        <div class="col-md-11 col-xs-11 story-contents">
          <!-- ENglish-->
          <div class="story hidden" language="eng">
            <i>Sorry, the English original is not available (yet)</i>
          </div>
          <!-- Chechen -->
          <div class="story" language="che">
            <h3>Махка кхалхар</h3>

            <p>
              Немцойн махкахь жуьгташна дуьхьал хилар кхуьуш дара. Массо а йаккхийчу гІаланашкахь царна хиллачу тІелатарех а, царна биначу бāланех а лаьцна хезара. Лакхарчу меттигашкахь болх бийраш хоуьйтура, кхидІа а цигахь болх бан йиш яц аьлла. И бахьана долуш, дуккха а хаарш долуш болу нах мел-меллаша юкъарчу дāхарна чуьра бовлура. Царна юкъахь бара лоьраш а, илли алархой а, пондарш лоькхурш а, Іāлам таллархой а.  Дукхахберш Германи чуьра ара а бевлла, кхечу махкашка дІабовлура, я церан дІабаха дагахь дара. Жуьгташна дуьхьал до гІуллакхаш кхидІа а кхуьура. Кест-кестта чохь доьзалш болуш йолу а, дІаьвшечу хІонах юьзина а чоьнаш карайора. Наха-шаьш шайн дāхарш чекхдохура. Іазапашна кІелхьарабовларан тІаьхьара йиш иза юйла хетара царна.
            </p>
            <p>Амма тхан хІусам а, тхан доьзалан дāхар а хІинцца а, цхьана агІор а хьаьжна, кхерамехь ца хилла. Нидарландхойн къомалла тхан хиларна тІетевжина Іаш бен дацара тхо. Амма Берлин-гІалара волу нидарландхойн векало кест-кестта сан дā кхетавора, тхо кхерам цахиларна иза кхидІа а жоьпе озо йиш яцара аьлла. Гонах къона жигархой бара, ткъа цара, цхьанна тІе латтале, Іазап хьегийта дагахь болчеран къомалла хІун ю ца хоттура. ХІинцале а сан вежаршна тІелетара церан   ишколашкахь. Коьртачу хьехархошна олучуьнга кхидІа а ла ца дугІура. Цу метта, гІергІаш долу лом санна, партин ойланийн аьзнаш ишколан чоьнашкахь а, хьехамашкахь а массанхьа а хезара. Юкъарчу тайпана ишколехь деша, цу чохь къаьхьа чам хилла дІахІоьттира дукхахболчарна. Бераш тІекхойкхура ХІитларан Къоналлин организацехь дакъалаца. Тайп-тайпана даржашкахь ХІитларан парти чохь дāкъалацархой хила а дехарш дора. Нах бертабāло гІертара, шайн ницкъ ма-хуьллу парти чохь дāкъалаца, цигахь лекхачу даржашна кхачархьама а, шайна совгІаташ далийтархьама а. Иштта, ницкъана а, цІеяхана хиларна а тІаьхьадаларан къийсам болабелла.</p>
            <p>Дукха хьем а ца беш, сацам бан безара оха. Нидарландхойн векало хьехам бира хІинца-м Нидарланд-махка кхалха, цигахь, сан дā виначу Амстердам-гІалахь, керла дāхар долорхьама. РогІерчу беттанашкахь дуккха а гІуллакхаш дора. Цхьа эзар дезткъе доьалгІачу шарахь дуьйна тхан гергарчеран дōлахь хилла туька чекхъяккха езара. Хан кІезиг хиларна, туька чохь йолу хІуманаш йораха юхкура. Ишкапаш а, кхийолу салпал а кира лело машенна чу дІайиллира. Чехка тхо Іаш долу цІа даьсса хилира. Юха, такси чу охьа а хевшина, цІерпоштан станци дІадахара. Тхуна массарна а девзаш доцучу хиндолчун ков дара иза...</p>
            <p>Станци чу а деана, шайн берашца болчу тхан гергарчарах кхийтира. Вовший юха гарна дегнаш дикка далхийра оха. Амма кестта хан яьлла Іодика ян. Жима а йолуш, оцу хенахь хуьлучу синан лазарх билггал ца кхетта суна. Суна-м гушдерг цхьа пāна хиндерг дара. Оцу хиндолчо кхойкхур со, шеца цхьаьна и пāна мохк талла. Ма чІогІа лаьара суна цига дІаяха а, и керла мохк бовза а!</p>
            <p>агІ. 16</p>
            <p>Иштта, цІерпоштаца некъ а бина, цхьа эзар исс бІе ткъа пхуьйтталгІачу (1935) шеран, охан беттан уьтталгІачу дийнахь, Амстардам-гІала дІакхаьчна тхо.  Суьйренан хан яра иза, ткъа тхо массо а кІадделла дара. (Ас и дешнаш яздечу хенахь, суна лаьа, хІетахь со цхьа жимма сов кхиъна а, кхетам болуш а хиллий.) Охан беттан боданечу  суьйренехь тхо тхешан-тхайн ненан махкахь делахь а, тхох цхьаьнга а нидарландхойн мотт бийца ца белла. Тхох кхета цхьа а гергарниг я доттагІа а ца хилла. Сан дай-наний ма кІадделла дара. Схьахетарехь эшна а, цхьаалехь а хетта царна. Тийналлехь, чамданаш гул а йина, жуьгтийн юкъараллин векал схьавāре хьоьжура тхо. Нидарландхойн бахархойн метта, шаьш мухІажарш санна хетта тхуна. ХІинццалц а сан ойла а ца йина, тхо мичахь Іийр дара аьлла. Цунах лаьцна хІинцале а къамел ца дина оха. Схьахетарехь сан ден-ненан ойланаш а оцунах юьзна яра. Амма тхох цхьа а цунах лаьцна вист ца хилла. ХІуъа а хилахь, муьлха а Іаш йолу меттиг баркаллица тІеоьцур яра оха. Цхьа неІ тхуна тІаьхьа дІакъевлина яра. РоггІера неІ схьайоьллина лаьтташ яра. Амма оцу неІарна тІаьхьа долу хиндерг хІинца хууш ца хилла. Вайн дайн Делах долчу тешарна бен тІетовжийла ца хилла тхан.</p>
            <p>Жуьгтийн āматан долуш волу стаг тхуна тІекхочура. Талхийначу немцойн маттахь а дуьйцуш, герггарчу деношкахь хІун дан дезарх лаьцна сан деца-ненаца къамел дора цо. Юха, такси тІекхайкхина цо. Машена чу охьа а хевшина, жимма некъ а бина, тхан керлачу ‘цІийнан’ кевнна хьалхā схьаелира и такси.</p>
            <p>Цул тІаьхьа долучу сахьташкахь а, деношкахь а хуьлург ма сирла ду сан эсехь дисина. ХІан-хІа, гІан а доцуш, билггал бакъдерг дара иза. ЦІа а, тхов а боцучеран кІелхьарволийла йолчохь меттиг карий тхуна. Арахь шийло яра. Цул сов, дерз догІура. И массо а тІетоьхна хІуманаш бахьана долуш, баланехь хилар хетта тхуна. КІад а делла, мац а елла, са а доьхна дара тхо.</p>
            <p>Кевнна уллохь цхьа жима дечиган цІа дара, чохь цхьа чиркх а болуш. Цигахь тхан кехаташ гайта дезара оха. Лардархочуьнца жимма къамел а дича, векал, Іодика йойла а аьлла, тхох дІакъаьстара, ша дан дезарг чекхдаьлла хиларх тоам а бина. Цуьнан метта важа стаг тхуна хьалхавелира. ТІаккха цхьана гІишлон тІекхечира тхо, чохь йоккха чоь а йолуш. Оцу чоьнна чохь кІезиг хІума бен ца хилла. Чоьнан пенаш лекха дара, ткъа пенашна чохь лекха а, готта а кораш дара. Пенийн бос массанхьа а таьІна кІайн хилла. Корашна хьалхā таьІна баьццара бос болуш йолу шаршуш кхозура, амма шаьш дан леринарг кхоччуш ца дора цара. Чохь йолу серло ледара яра. Гонаха гуш дерг а, тхан дегнашкахь тосалуш дерг а цхьатерра дара и буьйса.</p>
            <p>Юха, цхьаммо, схьахетарехь хІума яаран чоьнан гІуллакххо вара иза, схьа а веана, цхьана стоьла тІе тхо а дигина, охьаховшийра тхо. Стоьлана юххехь дехха дечиган гІанташ чІогІа а, куьйса а дара. Стоьлана тІехь жуьрг хьаькхна шаршу Іуьллура. ХІаъ, иза бІегІийла яра, амма тІех хаза яцара. Дукха хан ца яьлча, тхуна хьалхā пхьор диллира. Иза юкъарчу тайпана дара, амма баркаллица иза тІеоьцура оха. Пхьорана тІе, исбаьхьа хІуманаш лора: чу чай доьттина долу даккхий стаканаш а, кІайн бепиг а, стоьмийн хьакхар а. </p>
            <p>агІ. 17</p>
            <p>ХІума яа девллачул тІаьхьа, иракарахІиттийна долу тхо собарца хьоьжура хІинца хІун хирг хиларе. Дā а, сан ши ваша а божаршна лерина долчу гІишлон декъахь буьйса йоккхур бара, ткъа нāний-сой, царах схьа а къастийна, цхьаьна дуьсур дара. Нанас хІумма а ца аьлла, амма со, царах къаьстина хилар а гуш, цхьажима йоьлхура. Юьхь тІехь белам а болуш, соьга а хьоьжуш, цуьнан бІаьргашкахь а цхьа-ши бІаьрхи нисделира. Хила ма оьшу майралла ца гайтарна, эхь хетта суна. Юха, цІеххьана, цхьа лорйиша тІееана, шеца со дІайигархьама. Цо олург а ца кхеташ, дуьхьало йора ас. ТІаккха нанна пурба лора соьца цхьаьна хила. Йоккхачу цхьана лийчаран чоьн чу дигира тхо. Цхьайолу шайх-шайх дІакъастийна лийчаран меттигаш яра оцу чоьн чохь. Лорйишас суна гайтира, нāна цхьана агІор хир яра, ткъа кхечу агІор со лийчор яра. Соьгара йолучу эргІадалло сан нāна кхин а кІадъян а ца лууш, со къаръелира. Лорйишина тІаьхьа елира со, карзахаллех со юьзна хиллехь а. Лорйишас, со лийча а йина, гатаца якъа а йина, сан месаш дикка толлура. Ткъе-итт минот чул тІаьхьа, боданечу наб яран чоьн чохь, сийсазйина а, кІадъелла а, цІанйина а цхьа йоІ шен ненах кхетара. Оцу чоьн чохь дуккха а маьнгеш гуш дара. Кога буьхьар оцу чоьн чу тхо долушехь, цхьаболу зударий маьнгешкахь нийса хьалахІуьттура, тхоьга дикка а хьоьжуш. Схьахетарехь тхох лаьцна шайн-шайн ойланаш а йора. Тхуна лерина долу маьнгеш цхьана магІаран юккъехь, уллохь, лаьтташ дара. Нанна уллохь хилар ма боккха синтем бара суна. Жимачу ханна нанас соьца къамел дора, тхан божарийн хьал дика хиларх со къарван а гІерташ. Кхāна Іуьйранна вовшийн юха а гур ду, цо чІагІдира. Кестта, охашинна наб кхетта.</p>
            <p>ШолгІачу дийнахь, марта дуучу хенахь, вешан хьал сирло хетара вайна. Сийсара ваьшца хиллачух лаьцна биэла а лора, цунах биэгаш а бора. Тхо долчохь йолчу хІума яаран чоьнна а, “Оливир Твист” цІе йолчу тептарна чохь хуьлучу хІума яаран чоьнна а юкъахь дустар дора. Ишиъ цхьатерра хилар къобалдира оха. Царна юкъахь цхьа башхалла бен ца хилла: хІума йииначул тІаьхьа, кхузахь кхин а яахІума схьая̀ла хаттар дора. Иштта комаьрша а, аьхна а кхāча биинчул тІаьхьа, хІокху дийно лочунна вай массо а кийча дара. Тхуна пурба делла, цІа а, тхов а боцучеран хІара кІелхьарволийла йолчохь дāха, тхуна йогІуш Іаш йолу меттиг караяллалц. Ткьа кхузахь Іуьйранна бен яахІума лур яц. Иштта хьал дара иза.</p>
            <p>Тахана тхо āрадевлира, Амстердам-гІала муха яра таллархьама. Цул сов, жуьгтийн юкъараллин хьукматан гІишло каро лаьара вайна. Ши кІира даьлча, вайна юкъахь уггар лоруш долу деза де хир дара: Пāсахьан деза де. Цул хьалха керла Іаш йолу меттиг каро чІогІа лаьара вайна, хІунда аьлча оцу дезачу денна дикка кечам бан безара. Дезачу денна хьалха, ша дезачу дийнахь а цхьадолу Іадаташ кхочушдан дезара. Ткъа дезачу дийнан кхāча кечбан шатайпа дехкинарш а дара. Шаьш са ма гатдехьа, олура куьйгаллехь болчара. Оцу ханна хьалха массо а оьшуш дерг чІагІдина хир дара.</p>
            <p>ГІалахула а лелаш, цІеяхана нидарландхойн чІерий карийна тхуна. ХІордан оцу чІерийн цІе нидарландхойн маттахь “хІāринг” ю (оьрсийн маттахь иза “селёдка” ю). Оцу чІерашна тІе наьрсаш а, хох а тухура. Урамийн четаршна кІелахь лимонан чай молура. ГІело ечуьра кІелхьарадаьхна дара тхо, тхан-тхешан махкахь хийра нах санна тхо белахь а. Уггар хьалха, тхо баркаллица дуьзна дара. Кестта доьзал санна цхьана керлачу меттехь дехар дара тхо.</p>
            <p>агІ. 18</p>
            <p>Йōлах пайда эцаран цІенош хила а хуьлура, амма тхан хьал тоьар дара царна догІу ахча дала? Цул сов, тхан ‘хьал’ хІун дара? Иза цкъа а хуур дац суна. Амма сан ден хІинца болх бацара, сан вежаршна корматалла каро а езара, цигахь Іāма болабала а безара. Со-м ишколе яха езара. Амма цхьа организаци яра, ‘Жуьгтийн вераллин а, гІодаран а хьукмат’ цІе а йолуш. Оцу хьукмато тхуна гІо дира. Иштта, хІора дийнахь гІалахула лелара тхо, Мехкан гІодаран хьукмат йолчу а, Болх хийцаран хьукмат йолчу а боьдуш. ХІора дийнахь иштта лела суна башха хІумма а дацара. Амма суна билггал ца хаьа, сан дена-нанна цунах хІун хетара. ХІинца шайна хьоьгу сийсаздар а, дāхаран халонаш а бахьана долуш, церан къеналла сихха стамлора. Ур-атталла суна а гина и. Уьш чарпе а бара, боккъал къамелаш бен а ца дора. Бакъду, немцойн махкахь тхан нахана тІе ечу гІелонашна кІелхьарадевлла тхо. Амма кхерамбоцуш тхо маца хир бара? Іаш йолу меттиг тхайна караяллалц, тхан салпал а, бедарш а, кхийолу хІуманаш а хир яцара. ХІинца тхан чамданашкахь долчуьнца дāха дезара. Иза халахетта тхуна, хІунда аьлча хиллачу дāхарехь, кест-кестта цІена бедарш тхайна тІе духура. Амма хІун дийр дан? ХІоьттинчу дāхарна ницкъ ма-кхоччу тхо ларадора.</p>

          </div>
        </div>

      </div>
    </section>
  </section>

  <!-- Footer section -->
  <div>
    <footer>
      <span>Komen, E.R. &copy; 2022 </span>
      &nbsp;&nbsp;&nbsp;&nbsp;
      <span>ЗІе тохар: beerallin dot gheenash at solcon dot nl</span>
    </footer>
  </div>
</body>
</html>
