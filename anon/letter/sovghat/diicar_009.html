<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html lang="en">
<head>
  <meta http-equiv="Content-Type" content="text/html;charset=UTF-8">
  <link rel="stylesheet" type="text/css" href="../css/bootstrap.min.css" />
  <link rel="stylesheet" type="text/css" href="../css/site.css" />
  <script src="../js/jquery-1.10.2.js"></script>
  <script src="../js/bootstrap.js"></script>
  <script src="../js/sovghat.js"></script>
  <title>Дахаран совгІат 009</title>
</head>
<body style="font-family: sans-serif">
  <section class="container">
    <!-- Possibility to show errors -->
    <div id="sovghat_err"></div>
    <!-- Area to choose one or more of the languages -->
    <section class="row">
      <div class="col-md-12 col-xs-12">
        <div class="pull-right language-choice">
          <label class="radio-inline"><input type="radio" name="optradio" value="eng" />Ингалс</label>
          <label class="radio-inline"><input type="radio" name="optradio" value="che" checked />Нохчийн</label>
        </div>
      </div>
    </section>
    <section class="row">
      <!-- Back button -->
      <div class="col-md-1 col-xs-1">
        <a href="../sovghat.html" title="Коьртачу агІон тІе юхаерза" class="btn btn-primary btn-xs">&laquo; ЦІа</a>
      </div>
      <!-- The story in two languages -->
      <div class="col-md-11 col-xs-11 story-contents">
        <!-- The story in two languages -->
        <div class="col-md-11 col-xs-11 story-contents">
          <!-- ENglish-->
          <div class="story hidden" language="eng">
            <i>Sorry, the English original is not available (yet)</i>
          </div>
          <!-- Chechen -->
          <div class="story" language="che">
            <h3>Тегархо</h3>

            <p>агІ 29</p>
            <p>Кестта оцу керлачу низамах юкъара лелар хилира. ХІора дийнахь суна кхетара, ас дан деза гІуллакх хІун хир дара. И гІуллакх муха кхочушдан, де дийне мел дели, со Іамадора. Гуш дара, ас дуьхьара дина тегарш уггар цІена ца хилла. Амма сан куьйгалхочунна хазахетара, болх бечохь со кхуьуш хилла. Чекхъяьхна бедарш дІаяхьа езча, суна хазахетта  и кхочушдан, хІунда аьлча леррина болх бечуьра жима социйла яра иза. Нахах кхета-кх дезара суна. Керла бедарш эцархой бовза а, хенара эцархой болчу яха а хазахетта суна. Сан куьйгашна дуккха а тайпанара тегаран болх  гора. Ур-атталла чо болуш йолу бедарш муха цхьаьнакхета Іамийна суна. И болх хала белахь а, цунах бо тоам боккха хилла. Вукху агІор, тхуна а Іамадора, пāзаташ муха туоян езара. Тишачу пāзаташ цунах керла дāхар лора. </p>
            <p>Белхан куьйгаллехь шиъ хилла: зуда а, стаг а. Царах “Динг-Донг” олура тхо. Зудчо уггар говза тегаран балхана тІехь куьйгалла йора. Стага пāзаташ а, важа тиша бедарш а тояран балхана тІехь куьйгалла а йора, туьканан ахча лара а дора.</p>
            <p>Боьршачу куьйгалхо чІогІа карзахе стаг вара, гуттар а дІаса а лелаш, синтем боцучу тайпана кІадеш а лоьхуш. ДогІуш долу кІади а карийна, шен кІайн а, тІехь тІēдарчий долуш йолу а юьхь а таІийна, деши куьзганаш нийсачу меттигна тІе а хІиттийна, даггах шен чархаца болх бора цо. Ма говза стаг вара иза, тиша пāзаташ юхаметтахІитторан балха тІехь! (Оцу тайпанара гІуллакх хІинцалерачу заман чохь до цхьаммо а? Суна билггал ца хета...) Тойина пāзаташ юхаерзо кечъян цхьа шатайпа  низам хилла цуьнан. И пāзаташ ма хаза а, керла а гуш яра, цхьана агІор уьш шалхайилла а хуьлуш. ХІинца, ас и дийцар яздечу хенахь, оцу низамех пайда а оьцу аса.</p>
            <p>Ма хаза совгІат дара суна, нагахь санна соьга дехар дича тойина бедарш юхаерзо. Со кестта бедарш юхаерзоран а, суна билггал хезахетаран а цхьа цІа дара. И цІа Амстердам-гІалин дукхахдолчу татолех цхьанна дуьхьал лаьттара. Хьалхалерачу заманашкахь и цІа йохка-эцаран гІуллакхана лерина хиллера. Массо а хенахь оцу цІийнан неІарийн варкъах дина тІаьмнаш а лепара, зуда-ялхо соьца безаме а, оьзда а хуьлура, со хьешан чоьн чу а юьгуш. Дийнан мел хенахь со неІарна тІе тоьхча а, гуттар а хІума яаран стол кийча лаьтташ хилла. Гуттар а детих йина пхьегІаш а, кхинйолу хІуманаш а, заьнгал а йина, лепара, ткъа ширачу сахьто шен татанаш рожехь хозуьйтура. Оцу цІенна чохь даимна а тийналла лаьттара. И бахьана долуш, хІусамненан гІулчаш дикка хезаш хилла суна. ХІусамнāна схьаеанчул тІаьхьа, суна белла хаам цуьнга а бина, чекхбина болх цунна хьалхā охьабуьллура ас. СовгІатна юьхь тІехь цхьа жима белам а гойтуш, “Баркалла ду хьуна” а аьлла, цхьа жима дети ахча лора цо. Баркаллица а, айса биначу тегархойн белхан совгІат санна а цо делларг тІеоьцура ас. ТІаккха, цІаьнкъа тІехь Іохкучу стоммачу кузехь а лелаш, маршалла дōлура ас. Цул тІаьхьа, āра а яьлла, цІенна хьалхā дІасахохкучу велсипедашна юккъехь къайлайолура со. Дукхахьолахь гІаш лелархойн некъана тІехула лелара со, ураман маьІигна тІекхаччалц. Цигара дІа тІайнахула татолна дехьайолура со, ткъа цул тІаьхьа дукхахдолчу урамашкахула сайн некъ а хоржуш, коьртачу урамна тІекхочура со. Иштта, тегархойн меттигна чу юха а йирзина, чІогІа иракарахІоьттина хилла со. И жима некъ а бина, дийнан дисина дāкъа сел вон ца хетара суна.</p>
            <p>агІ 30</p>
            <p>Нагахь санна суьйренна бедарш дІаяхьа суна пурба лахь, дисина сахьт балха юхаерзаран метта, нийсса цІа юхаерза пурба лора. Белхаран муьлхха а дийнахь иза уггар диканиг хилла. И бахьана долуш, цІа юхаерзаран некъ хийцалур яра соьга. ГІалин татолашна дехьадолуш долчу масех тІешкахула лела а лелла, дарбан цІа долчу яхалур яра со. ТІехь дарбан цІа долуш болчу ураман цІе “Нива Кайзарсхрахт” яра. (Гочдича, оцу ураман цІе яра: керлачу паччахьан татол.) И дарбан цІа жуьгташна лерина долу уггар доккха дарбан цІа дара. Цигахь бечу белхан дарж уггар лакхара хилла. Иштта, сайн бераллин битамех боккханиг бара дарбан цІенна хьалхā Іуьллуш болчу урамехула лела. ЦІийнан чуйогІийланна уллохь цхьажимма йиса мегара. Цигара дарбан цІенна чуьра йогІу шатайпа хьожа йāхалур яра соьга. Ма чІогІа хьаьгара со дарбан цІийнан бедарш тІеюьйхина болчу мехкарех а, коьрта тІехь кирхьа долуш болчу лорйижарех а, кІайн духарш тІедуьйхина болчу лоьрех а. Шайна лиъначунна тІекхаьчна бара уьш. Ткъа сох лаьцна аьлча, де дийне мел дели, сонта эвнеш тега а, дāхар доцуш долу кІадеш, нуй а хьаькхна, тІоьрмигашна чудахка а, тишачу пāзатийн пайда бахбан а безара.</p>
            <p>Сайна дукхаезачу гІишлошна хьалхāхула со мел яхача, цигарчу белхахошна юкъаяларан лаам алсамбуьйлура. Суна ницкъ ма кхоччучу тайпана оьшург, къайлаха, гулдийр дара ас. Оцу кІиран мукъачу деношкахь сан кисанарчу ахчанца дарбан цІийнахь лелош долу спирт тІеэцна ас цхьа шиша. Сан чоьнна чохь иза лачкъийначул тІаьхьа, цунах иракарахІуьттура со, сингаттамечу заманашкахь. Цунна тІера йогІучу хьожах цхьажимма ас яьхча, хиндолчунна суна луург сирла а хуьлура, сан дāхаран Іалашонна тІе кхин а чІогІа кхача лаьара. </p>
            <p>Хан хене мел ели, тайп тайпана дарбанан чархаш гулйора ас. Оцу чархех ас пайдаоьцур яцара. Уьш юххехь хилар бен ца лаьара суна, царах синтем сайна лехархьама. Сихонан гІодарна лерина долу гІутакх а кечдира ас. Сан мел долахь йолу хазнаш цхьана Іаьржачу чамди чохь цхьаьнатоьхна яра. Бакъдерг аьлча, и чамда таханлерачу денна тІекхаччалц а сан долахь ю.</p>
            <p>Сан дас-нанас маца пурба лур яра суна лорйиша хила Іама? Делахь а, иза хила ца мегара. Царна ур-атталла а ца лаьара цунах лаьцна кьамел дан. Цара бохура, хІинцалера хенаш ма чолхе ю, цундела оцу сонтачу гІенех лаьцна ойланаш ян йиш яц. И болх тІех хала хир ма бара. Цул сов, цунах юкъарчу дахарехь хила йиш ма ца хилла. Оьздачу корматалло бен со дāхарехула кхоьхьур ма яцара. Церан сацам иштта хилла.</p>
            <p>Буьйсанашкахь, жима чиркх карахь а болуш, айса тІеэцна дарбанан тептарш доьшура аса. Царна чохь сан кхетам ца кхоччуш чолхечу хІуманех лаьцна дІаяздина хилла. Амма оцу чолхечу хІуманаша сан тидам кест-кестта лоцура. Оцу хІуманех кхета а гІерташ, суна наб кхетар яра. ТІаккха, буьйсанан юккъана тІаьхьа, со сама а йер яра, карахь кхидІа а чиркх а болуш.</p>
            <p>Де дийне мел дели, цомгуш болчаьрца цхьаьна хила суна чохь болу лаам кхуьура. Ма чІогІа лаьара суна, церан маьнгешна уллохь хила а, церан чевнаш лело Іāма а, кхерамехь болчеран дегнаш паргІатдāха а, уьш иракарахІитто а, кегий бераш диэза а. И болх соьга маца балур бара?</p>
            <p>агІ 31</p>
            <p>Тегархой болчу тхуна пурба ца деллера болх бечу хенахь иллеш лакха. Ткъа нагахь санна цхьаболчара деха къамелаш дича, куьйгалхочеран цІоцкъамашца уьшарш йора, царна иза хаза ца хета а олуш. Делахь а, ишиъ хІума суна хазахетачарна юкъахь хилла. И бахьана долуш, куьйгалхочо со даима чехайора. Суна хетара, нагахь санна шишанна тІера йогІучу хьожах цхьажимма ас кхин а дукхазза яьхча, со кхин а дукха тешна хир яра, хиндолчу дāхарехь со тегархо хир яц аьлла.</p>
            <p>Аьхкенан мукъачу деношкахь, кхаа дийнахь со меттаматтахь Іаш йолчу хенахь, лорйиша ХІэнни соьца доттагІалла таснера. Суна хиъна, иза хІинца шена дагадеана меттиг карий. Берашна тІехьожучу метта, иза хІинца тхан доккхачу дарбан цІа чохь болх беш яра, цомгуш болчарна юкъахь. Иза сан турпалхо хилла дІахІоьттинера. Цуьнан дāхар суна масал дара. Ма чІогІа лаьара суна, цунах тера а йолуш, лорйиша хила. Наг-наггахь, балхах мукъа хан цуьнан хилча, соьца цхьаьнакхета ларайора иза. Оцу хенахь со ма йоккха хетара суна. Цунна со оьшура, хетара суна. Тхан цхьаьнакхетарш хаза а, лоруш а хилла. Цо пурба лора суна, ницкъ ма кхоччу дукха хаттарш дан. Ткъа сан-м хІора хенахь шортта хаттарш хилла. Цуьнгара ас тІеоьцура, цо со нийсачу новкъа юхаерзор. ХІаъ, лорйиша ХІэннис олург бакъдерг хила ма дезара!</p>
            <p>Иза иштта хуьлура бахьана долуш, со цунна тІе яхара, нагахь санна цхьанах кхоьруш хилча а, я нагахь санна со инзаръяьлча а.</p>

          </div>
        </div>

      </div>
    </section>
  </section>

  <!-- Footer section -->
  <div>
    <footer>
      <span>Komen, E.R. &copy; 2022 </span>
      &nbsp;&nbsp;&nbsp;&nbsp;
      <span>ЗІе тохар: beerallin dot gheenash at solcon dot nl</span>
    </footer>
  </div>
</body>
</html>
