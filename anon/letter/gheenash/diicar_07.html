<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html lang="en">
  <head>
    <meta http-equiv="Content-Type" content="text/html;charset=UTF-8">
    <link rel="stylesheet" type="text/css" href="../css/bootstrap.min.css" />
    <link rel="stylesheet" type="text/css" href="../css/site.css" />
    <script src="../js/jquery-1.10.2.js"></script>
    <script src="../js/bootstrap.js"></script>
    <script src="../js/gheenash.js"></script>
    <title>Йоккхачу тоьпан хІоъ</title>
  </head>
  <body style="font-family: sans-serif">

    <section class="container">

      <!-- Possibility to show errors -->
      <div id="gheenash_err"></div>

      <!-- Area to choose one or more of the languages -->
      <section class="row">
        <div class="col-md-12 col-xs-12">
          <div class="pull-right language-choice">
            <label class="radio-inline"><input type="radio" name="optradio" value="eng" checked />English</label>
            <label class="radio-inline"><input type="radio" name="optradio" value="nld" />Dutch</label>
            <label class="radio-inline"><input type="radio" name="optradio" value="che" />Chechen</label>
            <label class="radio-inline"><input type="radio" name="optradio" value="int" disabled />Interlinear</label>
          </div>
        </div>
      </section>

      <section class="row">
        <!-- Back button -->
        <div class="col-md-1 col-xs-1">
          <a href="../gheenash.html" title="Back to the main page" class="btn btn-primary btn-sm">&laquo; Back</a>
        </div>

        <!-- The story in three languages -->
        <div class="col-md-11 col-xs-11">
          <!-- ENglish-->
          <div class="story" language="eng">
            <h3>07. The missile</h3>


          </div>

          <!-- Dutch -->
          <div class="story" language="nld">
            <h3>07. Het projectiel</h3>

          </div>

          <!-- Chechen -->
          <div class="story" language="che">
            <h3>07. Йоккхачу тоьпан хІоъ </h3>

            <p>Органан тогIи чохь делкъал тIаьхьа тхо буьрканах ловзучу хенахь малх сел чIогIа вагош бацара. Тхо итт-цхьайтта кIант вара, тхайн самукъадолучу ловзаро Iехийна, хан-зама а йицйина, кIедачу бай тIехула буьрканна тIаьхьауьдуш.</p>
            <p>- Мича етта ахь, тентак! - сайн тобанехь ловзучу Идрисан оьгIазе аз хезира суна, айса тоьхна буьрка кевнна тIехула дехьаяьлча. Сайгара гIалат даларна сайна а, гонахарчарна а, дерриге а дуьненна а оьгIазвахана волу со, буйнаш а дина, Идрисана тIеволавелира:</p>
            <p>- Ас хIинцца хоуьйтур ду хьуна, тентак мила ю! Иза дIаэккха кхиира - сан буй нийсса бетах кхеташ бара цунна. ТIекхеттачу накъосташа тхойшиъ дIасаваьккхира.</p>
            <p>- Хьо лартIехь вуй?! - аьлла, суна дуьхьал хIоьттира тхол массарал а воккхаха волу Муса. - Хьо лата чугIерташ ма ву? Цо хIун дина хьуна? Ларамаза дош аьлча, лата ма ца веза. Тхойшиъ куьйге а вахийтина, мара кхетийтира цо. Дов дIадаьллера, тхо кхидIа ловза хIиттира. Дукха хан ялале Идриса соьга буьрка схьатоьхча, ас, иза кевнехьа дIа а тоьхна, гол туьйхира. Соьга куьг а кховдийна, Идриса элира, вела а къежаш:</p>
            <p>- Гой хьуна, хьайна лиъча, буьрка чу ма туху ахь … оьгIазе стаг!</p>
            <p>Цо сан белшах куьг туьйхира. Дуьхьал вела а къежна, ас элира:</p>
            <p>- Ахь буьрка схьаелча, ма туьйхира ас чу, цундела и гол юкъара ю вайшиннан. </p>
            <p>Малх чубуза гергабаххалц левзира тхо. Массо а кIадвеллера, юьхьанца санна, дIаса ца идалора буьрканна тIаьхьа.</p>
            <p>- Хьовсийша! Хьовсийша! И дIо басахь лепаш ерг хIун ю! - мохь белира сан доттагIчун Рашидан. Ловзачуьра совца а севцина, басехьа дIахьаьвсира тхо. Дитташний, коьллашний юккъехь къегаш схьа хIума яра. Буьрка Iад а йитина, цига цхьаьний дIахьаьвдира тхо.</p>
            <p>- ДIаяккхахь дIа, ангалин цхьа юьхк ю-кх, - элира Мусас, массарал хьалха схьа а кхаьчна, къегаш йолу хIума караэцча.</p>
            <p>- Хьажийтал, - куьг кховдийра ас ангалина тIе. Иза, схьахетарехь, шира шиша я кхин цхьа пхьегIа хиллачух тера дара. Цу ангалин цхьа шатайпа сийна бос бара, дIабузучу малхехь къаьсттина хаза дара цуьнан къегар. СтелаIодан дерш санна, тайп- тайпана беснаш дIасауьдура цунна тIера. Лаккха хьалаайинчу ангалин юьхко дIасаеттачу серлоне хьуьйсура тхо, цуьнан хазалло цец а даьхна.</p>
            <p>- Хьовсийша, хIара чIогIа шира ангали ду. Бiе шарахь а сов Iиллина хир ду хIара-м лаьтта бухахь,</p>
            <p>- карахь дIасахьовзийра ас юьхк. Цуьнан серлоне хьоьжуш лаьттара сан накъостий.</p>
            <p>- ДIакхоссахь иза, Анзор, хIун до ахь цунах? - элира Мусас. - Дуьлойша, кхидIа а буьрканах ловзий вай.</p>
            <p>- Кхузахь кхин а цхьа хIума карайой хьовсий вай? - аьлла, лаьттахула бIаьрг кхарстийра ас.</p>
            <p>- ДIавалахь, кхузахь хIун хир яра. Суьйре а йоьлла, дIадаха деза вай, - реза ца хилира Муса, ткъа цуьнан дош хьалхара дара тхуна юкъахь.</p>
            <p>Ас ангали дIа ца кхоьссира, цуьнца доьзна дуккха а хаза хIуманаш хир ду аьлла, тешна вара со.</p>
            <p>Цул тIаьхьа масех де делира. Лаьтта бухара хазнаш леха чIогIа дагадеанера суна, тхаьшна ангалин юьхк карийчхьана дуьйна и хьу кхеттера сох. Тхайн бешахь масех ор даьккхинера ас, хIуъа хилла а, цхьа мехала хIума кароре сатесна. Амма карош хIумма а яцара. Ас даьхна оьрнаш а гина, чIогIа оьгIазъяханчу тхан ден нанас дов дира суна:</p>
            <p>- ХIара хIун ахь деш дерг, ва Iовдал кIант! Хьо хIун лоьхуш ву, ван мукъане а? Хьан ворхIе а дас лаьттах доьллина деши ду-м ца моьтту хьуна? Ца хилла церан я деши а, я дети а, совнаха йоьза кепек а ца хилла… Мекхайоьлла метиг каро там бу хьуна, цунах а дан хIума а дац-кх.</p>
            <p>Цо соьга дерриге а оьрнаш дIадукъийтира, юха, и болх аса саца ца бахь, дегий, неней дIадуьйцур ду элира. Иштта, тхайн декъа тIехь беш болу талламаш сацо дийзира сан. Дан хIума дацара: бабас дIадийцахь, сан гIуллакх ледара хир дара. Дас бишка тоха а мегара, амма цхьана баттана хIете а, вете а тIедогIучу диканах ваьлла лара мегар дара. Ас бабина дош делира, кхин кертахь оьрнаш а дохур дац, цо боххург а дийр ду аьлла. Цу тIехь тхойшиннан дов дIаделира, амма лаьтта бухара хIуманаш лахаран хьу сох дIа ца къаьстира.</p>
            <p>Каникулаш хиларна, школера мукъа а волуш, шортта хан яра сан. Ас доттагIачуьнга Рашиде йовзийтира сайн цхьацца Iалашонаш. Иза а, со санна, "латта ахкаран" шовкъ еана Iаш хиллера. Тхойшиннан барт хилира, цхьанна а ца хоуьйтуш, тхайна ангали карийначу басе а вахана, цигахь хIун ду хьажа. Оццу дийнахь, делкъал тIаьхьа, бел а эцна, цу меттиге вахара тхойшиъ. Тхойшиъ оьрнаш даха хIиттира, цхьа а, хIара ю аьлла, пайден хIума яцара лаьтта бухара гучуйолуш: гериган аьхкаш, кхийра кхабанан тIам, аьчган мекхайоьлла хIуманаш - ца оьшу чалх яра-кх, ма-дарра аьлча.</p>
            <p>Малх лахбелла богIура, цуьнан цIен экъа анайистах жим-жимма чушерша йолаеллера. Сой, Рашиддий, цхьанхьа охкуш, вукхунхьа охкуш, лаьттах тасавелла воллура. Наггахь боккха тIулг а нислора ор чохь, тIаккха шиммо а къахьоьгий, иза хьалабокхура оха шиммо.</p>
            <p>- Анзор, вайшинна деши карадахь? - хаьттира Рашида.</p>
            <p>- ЭхI, ма элира-кх ахь… Вайшиммо хIун дийр дара цунах?</p>
            <p>- Цергийн лоьрана Айдамарна дIадухкур дара-кх. Нахана дашо цергаш тухуш вац иза? - аьлла, велакъежира Рашид.</p>
            <p>- Ву, дера, цуьнга-м ала мегар дара, амма деши цкъа хьалха каро ма деза, - элира аса, Рашидан аьхна сатийсамаш боха а беш.</p>
            <p>Басахь долу латта кIеда дара, цундела иза ахка хала дацара. Бел вовшашкара сих-сиха схьа а оьцуш, тхойшиъ воллучу хенахь:</p>
            <p>- ХIей, шуьшиъ хIун деш ву цигахь? - лахара хьала цхьаьннан гIоргIа аз хезира тхойшинна. Иза тхан лулахо Асхьаб вара, тогIи чуьра шен етт цIа лаьллина вогIуш. Басахь латта охкуш волу сой, Рашиддий а гина, сецнера иза.</p>
            <p>- Ваши, тхойшиъ-м хIумма а деш вацара … кхузахь … иштта цхьа …хIокху Рашидан жима урс дайнера, иза лоьхура оха, - элира ас, воха а воьхна, кхин хIун эр ду а ца хиъна.</p>
            <p>- Урс дайна хилча, латта хIунда охку аша? Цхьа кийтарло лелош-м ву хьуна шуьшиъ, - аьлла, шен шога пIелг а ластийна, дIавахара иза, "Чу, чу, дIабало, хайра хиларг!" - бохуш, сераца шен етт дIа а лоьллуш.</p>
            <p>РогIерчу ор чохь а ваьллина, кхин хIумма а ца карийча, дIаваха тхойшиъ воллуш, сан карарчу бело тIох-аьлла тата даьккхира. Иза билггал цхьаьна аьчган хIуманах кхийтира.</p>
            <p>- Хезирий хьуна! Цхьаъ ю цигахь! - эккхийтира ас, леррина ор чу хьоьжучу Рашиде хьала а хьаьжна.</p>
            <p>- ХIаъ, хIуъа елахь а, цхьа аьчган хIума ю иза! Соьга ахкийтахь! - собар кхачийна хьаьвзира Рашид.</p>
            <p>- ХIан-хIа, ас-айса охкур ю … хIинцца гонахара латта дIадоккхур ду… Хьажал, цхьа горга хIума ю хIара-м.</p>
            <p>Цу хIуманна гонахара латта куьйгашца цхьаьний дIадаккха хIоьттира тхойшиъ - и хIун ю хаа лууш, собар а ца тоьара тхойшиннан:</p>
            <p>- Хьажахь, Рашид, ма еза а ю. ХIара хIун ю? - ас лаьттара схьабаьккхина горгалг дIакховдийра цуьнга.</p>
            <p>- Суна-м ца хаьа, Анзор, иштта хIума суна цкъа аца гина.</p>
            <p>- Суна а ца гина… ХIара вайн хьехархочунна Салман Мовлаевичана гайта еза, цунна ца хууш хIума дан а дац, - элира ас.</p>
            <p>- ЭхI, ма нийса бохура ахь иза. Кхана иза волчуваха веза вайшиъ, - резахилира Рашид.</p>
            <p>Тхан цIенна гена йоцчу меттигехь карийна горгалг дика дIа а лачкъийна, цIа вахара тхойшиъ, кхана хьалххе цхьаьнакхетар ву аьлла, барт а бина. Iуьйранна хьала ма гIаьтти, сиха хIума а кхаьллина, тIаьхьа луьйчохь баба а йитина, карийна хIума шен меттехь юй хьажа дIаиккхира со. Горгал оха шиммо дIабиллинчохь баца юккъехь Iуьллура. Иза схьа а эцна, леррина цуьнга хьежа хIоьттира со. Цхьана меттехь Iуьрг дара цунна тIехь сан пIелг чубаххал, аьчган белахь а мекха а яцара горгална тIехь.</p>
            <p>"Лаьтта бухахь Iиллиншехь мекха а ца боьлла хIара", - ойла йора ас. Схьахьаьдда веанчу Рашида ойланашна юкъараваьккхира со:</p>
            <p>- Анзор! Вайшинна селхана муха ца хии иза? Йоккхачу тоьпан хIоъ ма бу иза! - элира цо аз айдеш, сан карарчу горгалх ка а тоьхна.</p>
            <p>- ХIун "хIоа"? - хаьттира ас, ца кхеташ.</p>
            <p>- "ХIоа" дац иза, "хIоъ" бу, - нисвира со Рашида.</p>
            <p>- Йоккхачу тоьпа чубуьллуш хилла иза. Хьажал, хIара меттиг гой хьуна, йокху Iуьрга тоьпан молха духкуш хилла, юха иза дIа а къовлий, тоьпа чубуьллуш хилла хIоъ. ДагайогIий хьуна клубехь вай хьаьвсина кино - "Гусарская баллада"? Цу чохь ма яра иштта хIоьънаш чудохку яккхий тоьпаш, - Рашидан бIаьргаш къегара, цунна чIогIа хазахетара шена хIоьънах дерг хиина.</p>
            <p>- Хьажийтал цкъа, - цуьнгара хIоъ схьа а эцна, леррина хьежа хIоьттира со, сайна цунах дерг хьалха ца хаарна дегабааме дара суна.</p>
            <p>- Хьо бакъ ву, хIара бан а бу тоьпан хIоъ. ТIаккха, Салман Мовлаевич волчу гIой вайшиъ?</p>
            <p>- Дера, гIо! - Рашид сиха хьалаиккхира.</p>
            <p>Хьехархочун цIенна улле кхаьчча, тхойшиннан доьналлех цхьа а хIума ца дисира, вовший хьалха а тоьттуш, чуваха ца хIуттуш, кевнна хьалха лаьттара тхойшиъ. ЦIеххьана араяьллачу хьехархочун зудчунна Зараана гира сой, Рашиддий, кевнна хьалха лаьтташ.</p>
            <p>- КIентий, шу хIун деш лаьтта кхузахь? Схьа чоьхьавала ший а, хьеший безаш ду тхо-м. Шайн хьехархочуьнца гIуллакх долуш веаний шуьшиъ?</p>
            <p>Тхойшиъ уьйтIа а ваьккхина, чу ца вогIу аьлла дуьхьалваьлча, майрачуьнга схьакхайкха яхара Зараъ.</p>
            <p>Дукха хан ялале Салман Мовлаевич чуьра аравелира. Иза шовзткъа шо долуш, хьалахьаькхна Iаьржа месаш а йолуш, куьзганаш доьхкина стаг вара. Тхуна цIахь лело бедар юьйхина цкъа а гина вацара иза, цундела иза цхьа тамашийна хетара. Цо, вела а къежна, тхойшинга чукхайкхира:</p>
            <p>- УьйтIахь хIунда лаьтта шуьшиъ? Чоьхьавала ший а.</p>
            <p>Барт бича санна, цхьаьний цуьнан де дика а дина, чу ца вогIу, элира охашиммо. ТIаккха цунна тхайна карийначу хIоьънах лаьцна дийцира оха.</p>
            <p>- ХIоъ карийна боху аша? Иза-м дика хIума ма ду. Хьажийтал со цуьнга, - тхоьгара хIоъ схьа а эцна, рагIу кIеларчу диванна тIе охьахиира иза. Леррина хIоьэ хьоьжуш, юха цу тIе горгам хьоькхуш, цхьаъ лоьхура цо. Схьахетарехь, цхьа йоза я терахь лоьхучух тера дара хьехархочо. Тхойшиъ юьстах хиина Iара, цо лелочуьнга а хьоьжуш.</p>
            <p>- Ши кIант, шуьшинна карийнарг чIогIа мехала хIума ю, историн агIор хьаьжча-м муххале а, - элира цо, карара хIоъ узуш санна, хьала а ойъуш. - ХIокху хIоьан 150 шо сов хан ю. 19-гIа бIешо долалуш бина бу хIара. Ойла йой аша? ХIара кхин а цхьа тоьшалла ду шуна Кавказан тIом болчу хенахь, вайнаха Шемалан тIом а олу цунах, вайн юрт йохийна хиларан. Амма цунах лаьцна ас вайн историн урокашкахь школехь дуьйцур ду шуна.</p>
            <p>Цо тхойшинга леррина хиттира, хIоъ мичахь карийра, мел кIорга лаьтта бухахь бара иза, кхин хIумма ярий цунна уллехь бохуш. Тхайн хьехархочуьнца вехха къамел деш Iийра сой, Рашиддий, историна сел мехала а, оьшуш а йолу хIума тхаьшшинна карийна Iаламат чIогIа воккха а веш.</p>
            <p>- Анзор, Рашид, шуьшиъ резавелахь, хIара хIоъ ас вайн школерчу музей чу буьллур бу массарна гайта а, хIара вуно мехала экспонат юйла хаийта а.</p>
            <p>Тхойшиъ муха ца хуьлу реза? Дера, ву. Хьехархочо тхойшинна баркалла элира музейна и совгIат дарна, тIаккха тIейогIучу хенахь истори езачу кхечу берашца, ша а юкъахь а волуш, кхин хIуманаш лаха еза а элира.</p>
            <p>Баркалла а аьлла, цуьнан Iодика а йина, Салман Мовлаевич волчуьра дIавахара тхойшиъ. ХIоъ карорна а, тхаьшшиъ хьехархочо хасторна а къаьсттина самукъадаьлла, тIемаш девлча санна, вогIура сой, Рашиддий. Хьал ца хуучунна-м тхойшиъ, ворхI ломал дехьахь йоккха хазна а карийна, вогIу моьттур дара. Ша-ша хьалха ала а гIерташ, некъа бохалла тхаьшшиммо ден дерг дуьйцура охашиммо: юьртана гонах дуккха мехала хIуманаш ю, накъостех, Салман Мовлаевича ма- аллара, экспедици а йина, талламаш бан беза. ТIаккха кхин а карор ю дуккха а хIуманаш…</p>
            <p>Тхан каникулаш а, тхо ловзуш леллашехь, цхьа ша-шаха дIаевлира, шайх хаза дагалецамаш а буьтуш. Дешаран керла шо а тIекхечира. Керлачу духаршца 7-чу классе веара сой, Рашиддий. Хьалхалерчу шерашкахь санна, цхьана стоьла хьалха хиира тхойшиъ.</p>
            <p>- ХIара урок дIаяьлча, вайн музей чу гIой вайшиъ? - элира ас Рашиде.</p>
            <p>- Дера, гIо. Вайшинна карийна хIоъ а хир ма бу цигахь, - велакъежира Рашид.</p>
            <p>Хьехархочуьнга дIабеллачул тIаьхьа тхойшинна хIоъ гина бацара, амма иза музей чохь билггал хир буй хаьара тхуна.</p>
            <p>Сел яхъелла урок чекхъяьллий хоуьйтуш, зевне горгали бийкира. Переменехь сой, Рашиддий историн кабинета чу вахара, цу чохь яра школин музей. Тайп-тайпанчу классашкара бераш дара кабинета чохь, экспонаташка хьоьжуш, вовшашка къамелаш деш.</p>
            <p>- Вайн археологаш а богIу, - элира цхьаммо забареха, амма цхьа а вела ца велира, мелхо а хьегамца хьоьжура тхоьга массо а.</p>
            <p>Тхойшинна карийна хIоъ шкафа чуьрачу лахарчу терхи тIехь Iуьллура. Цунна хьалха долчу стоммачу кIайчу кехата тIехь хазачу йозанца яздинера: "Йоккхачу тоьпан хIоъ. Оьрсийн эскаран герзах бу. Бина, схьахетарехь, 19-гIа бIешо долалуш. Карийна вайн юьртана уллехь, 1974-чу шеран аьхкенан хенахь вайн школин дешархошна Мусаев Анзорана а, Ибрагимов Рашидана а".</p>
            <p>Сой, Рашиддий, вовшашка а хьаьжна, юха берашка хьаьжира. Массо а, тхойшиъ цIеяххана киноартисташ а космонавташ волуш санна, хьоьжура тхоьга. Церан дуккха а хаттарш дара, тхойшиннах лаьцна школин пенах тухучу газета тIехь яздийр долуш а дара. Иштта, школин истори юкъавахара сан доттагI Рашид а, со а. ХIуъа дийцича а, тамехь ду-кх дикачу агIор гIаравалар.</p>
            <p>Муса Арсанукаев
          </div>

          <!-- Interlinear -->
          <div class="story" language="int">

          </div>

        </div> 
      </section>
    </section>

    <!-- Footer section -->
    <div>
      <footer>
        <span>Arsanukaev, M.K. and Komen, E.R. &copy; 2021-2022 </span>
        &nbsp;&nbsp;&nbsp;&nbsp;
        <span>Thanks to: <a href="http://cls.ru.nl">Radboud University Nijmegen</a>, <a href="https://www.sil.org">SIL-International</a></span>
        &nbsp;&nbsp;&nbsp;&nbsp;
        <span>Contact: beerallin dot gheenash at solcon dot nl</span>
      </footer>
    </div>
  </body>
</html>
